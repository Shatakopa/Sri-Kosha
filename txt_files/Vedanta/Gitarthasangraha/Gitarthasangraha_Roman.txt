namo namo yāmunāya yāmunāya namo namaḥ.
namo namo yāmunāya yāmunāya namo namaḥ..
svadharmajñānavairāgyasādhyabhaktyekagocaraḥ . 
nārāyaṇaḥ paraṃ brahma gītāśāstre samīritaḥ ..1..

jñānakarmātmike niṣṭhe yogalakṣye susaṃskṛte . 
ātmānubhūtisiddhyarthe pūrvaṣaṭkena codite ..2..

madhyame bhagavattattvayāthātmyāvāptisiddhaye . 
jñānakarmābhinirvartyo bhaktiyogaḥ prakīrtitaḥ ..3..

pradhānapuruṣavyaktasarveśvaravivecanam . 
karmadhīrbhaktirityādiḥ pūrvaśeṣo'ntimoditaḥ ..4..

asthānasnehakāruṇyadharmādharmadhiyākulam . 
pārthaṃ prapannamuddiśya śāstrāvataraṇaṃ kṛtam ..5..

nityātmāsaṅgakarmehāgocarā sāṅkhyayogadhīḥ . 
dvitīye sthitadhīlakṣā proktā tanmohaśāntaye ..6..

asaktyā lokarakṣāyai guṇeṣvāropya kartṛtām . 
sarveśvare vā nyasyoktā tṛtīye karmakāryatā ..7..

prasaṅgātsvasvabhāvoktiḥ karmaṇo'karmatāsya ca . 
bhedā jñānasya māhātmyaṃ caturthādhyāya ucyate ..8..

karmayogasya saukaryaṃ śaighryaṃ kāścana tadvidhāḥ . 
brahmajñānaprakāraśca pañcamādhyāya ucyate ..9..

yogābhyāsavidhiryogī caturdhā yogasādhanam . 
yogasiddhiḥ svayogasya pāramyaṃ ṣaṣṭha ucyate ..10..

svayāthātmyaṃ prakṛtyāsya tirodhiḥ śaraṇāgatiḥ . 
bhaktabhedaḥ prabuddhasya śraiṣṭhyaṃ saptama ucyate ..11..

aiśvaryākṣarayāthātmyabhagavaccaraṇārthinām . 
vedyopādeyabhāvānāmaṣṭame bheda ucyate ..12..

svamāhātmyaṃ manuṣyatve paratvaṃ ca mahātmanām . 
viśeṣo navame yogo bhaktirūpaḥ prakīrtitaḥ ..13..

svakalyāṇaguṇānantyakṛtsnasvādhīnatāmatiḥ . 
bhaktyutpattivivṛddhyarthā vistīrṇā daśamoditā ..14..

ekādaśe svayāthātmyasākṣātkārāvalokanam . 
dattamuktaṃ vidiprāptyorbhaktyekopāyatā tathā ..15..

bhakteḥ śraiṣṭhyamupāyoktiḥ aśaktasyātmaniṣṭhatā . 
tatprakārāstvatiprītiḥ bhakte dvādaśa ucyate ..16..

dehasvarūpamātmāptiheturātmaviśodhanam . 
bandhaheturvivekaśca trayodaśa udīryate ..17..

guṇabandhavidhā teṣāṃ kartṛtvaṃ tannivartanam .
gatitrayasvamūlatvaṃ caturdaśa udīryate ..18..

acinmiśrādviśuddhācca cetanāt puruṣottamaḥ . 
vyāpanāt bharaṇāt svāmyāt anyaḥ pañcadaśoditaḥ ..19..

devāsuravibhāgoktipūrvikā śāstravaśyatā . 
tattvānuṣṭhānavijñānasthemne ṣoḍaśa ucyate ..20..

aśāstramāsuraṃ kṛtsnaṃ śāstrīyaṃ guṇataḥ pṛthak . 
lakṣaṇaṃ śāstrasiddhasya tridhā saptadaśoditam ..21..

īśvare kartṛtābuddhiḥ sattvopādeyatāntime . 
svakarmapariṇāmaśca śāstrasārārtha ucyate ..22..

karmayogastapastīrthadānayajñādisevanam . 
jñānayogo jitasvāntaiḥ pariśuddhātmani sthitiḥ ..23..

bhaktiyogaḥ paraikāntaprītyā dhyānādiṣu sthitiḥ . 
trayāṇāmapi yogānāṃ tribhiranyonyasaṅgamaḥ ..24..

nityanaimittikānāṃ ca parārādhanarūpiṇām . 
ātmadṛṣṭestrayo'pyete yogadvāreṇa sādhakāḥ ..25..

nirastanikhilājñāno dṛṣṭvātmānaṃ parānugam . 
pratilabhya parāṃ bhaktiṃ tayaivāpnoti tatpadam ..26..

bhaktiyogastadarthī cetsamagraiśvaryasādhakaḥ . 
ātmārthī cet trayo'pyete tatkaivalyasya sādhakāḥ ..27..

aikāntyaṃ bhagavatyeṣāṃ samānamadhikāriṇām . 
yāvatprāpti parārthī cet tadevātyantamaśnute ..28..

jñānī tu paramaikāntī tadāyattātmajīvanaḥ . 
tatsaṃśleṣaviyogaikasukhaduḥkhastadekadhīḥ ..29..

bhagavaddhyānayogoktivandanastutikīrtanaiḥ . 
labdhātmā tadgataprāṇamanobuddhīndriyakriyaḥ ..30..

nijakarmādi bhaktyantaṃ kuryāt prītyaiva kāritaḥ . 
upāyatāṃ parityajya nyasyet deve tu tāmabhīḥ ..31..

ekāntātyantadāsyaikaratiḥ tatpadamāpnuyāt . 
tatpradhānamidaṃ śāstramiti gītārthasaṅgrahaḥ ..32..
