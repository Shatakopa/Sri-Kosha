{
    "filename": "Pārameśvara-25.txt",
    "content": "श्रीः |\n\nपञ्चविंशोऽध्यायः |\n\nसनकः |\nभगवन् सम्यगाख्यातं सुदर्शननृसिह्नयोः |\nमन्त्ररूपं महायन्त्रं भजतामीप्सितप्रदम् || १ ||\n\nतस्माद्भजनरूपं च वद सानुग्रहोऽसि मे |\nशाण्डिल्य |\nहिताय सर्वलोकानां यन्त्रमेतदुदाहृतमू || २ ||\n\nविधिना पूजितो येन सर्वं तेन समाप्यते |\nमया ते श्रोतुकामाय वष्यते यजनक्रमः || ३ ||\n\nप्राग्वत्स्नानादिकं कृत्वा प्रविश्य यजनालयम् |\nप्रक्षाल्य पादावाचम्य सोत्तरीयः स्वलंकृतः || ४ ||\n\nधृतोर्ध्वपुण्ड्रः कुसुमैः द्वार्सथानभ्यर्च्य पूर्ववत् |\nकवाटोद्धाटनं कृत्वा प्रविश्याभ्यन्तरे विभुम् || ५ ||\n\nप्रणिपत्य च गायत्र्या पाणिप्रक्षाॢनादिमम् |\nअर्चायां विष्टरे यन्त्रे कृत्वा मार्गत्रयं ततः || ६ ||\n\nप्रासादं शोधयित्वाऽस्य पुरतः फलकादिके |\nप्रोक्षिते चास्त्रमन्त्रेण संमुखं रुचिरासने || ७ ||\n\nसमासीनः स्वपार्श्वस्थ याज्ञीयं चाधिवासनम् |\nकरशुद्धिं स्थानशुद्धिं कृत्वाऽस्त्रेण यथापुरम् || ८ ||\n\nपाणिभ्यामुक्तमन्त्रेण संयुक्तेनास्त्रमुद्रया |\nपूजास्थानगदान् विघ्नान् बाह्यतोऽदृश्यविग्रहान् || ९ ||\n\nविरेच्य बन्धनं कुर्यात् दिक्षु चैव विदिक्षु च |\nकवचेनावकुण्ठ्याथ प्राणानायम्य पूर्ववत् || १० ||\n\nतत्वानि चोपसंहृत्य देहस्थान्यात्मना सह |\nसर्वतत्वविनिर्मुक्तं विग्रहं केवलं ततः || ११ ||\n\nशोधयेद्धारणाभिश्च शोषणाद्याभिरूर्ध्वतः |\nतुर्याद्यन्ते पदे देवं सुदर्शनतनुं स्मरेत् || १२ ||\n\nबलात्मनाऽस्य मरुता कवचेन तनुं स्वकाम् |\nशोषयित्वा दहेद्देहं दक्षांगुष्ठाद्य षतः || १३ ||\n\nकल्पान्तपावकज्वाला सहस्रायुतदीधितिम् |\nभावयित्वा शिखामन्त्रं तेन दग्धमनुस्मरेत् || १४ ||\n\nदृन्मन्त्रं पूर्णचन्द्राभममृतासारवर्षिणम् |\nवामांगुष्ठाग्रतो ध्यात्वा सेचितं तेन भावयेत् || १५ ||\n\nविनियुक्तांस्ततो मन्त्रान् वर्माद्यां छोषणादिषु |\nमन्त्रेश्वरे लयं यातानिति सञ्चिन्त्य भावयेत् || १६ ||\n\nआनन्दामृतसंपूर्णशीतांशुशतसप्रभम् |\nतत्प्रान्तैरमृतौघैश्च बृंहितां भावयेत्तनुम् || १७ ||\n\nतस्मात्तत्वानि विन्यस्य संहृतानि यथाक्रमम् |\nस्वात्मना तामधिष्ठाय मन्त्रन्यासं समाचरेत् || १८ ||\n\nअकारादिक्षकारान्तमातृकां मन्त्रमातरम् |\nविनय्सेत् करयोः पूर्वं विग्रहेचक्रमाल्लपन् || १९ ||\n\nकृत्वैवं व्यापकन्यासमादित्यातपसप्रभः |\nदक्षेतरक्रमेणैव शाखासु तलयोरपि || २० ||\n\nअंगुष्ठादिकनिष्ठान्तमेकैकस्यास्चतुश्चतुः |\nएवं द्विविंशकं न्यस्य तलयोर्दशकं ततः || २१ ||\n\nमध्ये च त्रि चतुष्के च पञ्चकं पञ्चकं तथा |\nप्रणवद्वयमध्यस्थान्येवं न्यस्त्वा करद्वये || २२ ||\n\nव्यापकन्यासपूर्वं तु स्वशरीरेऽपि विन्यसेत् |\nमूर्ध्नः पादतलं यावत् पाणिब्यां तपनांशुवत् || २३ ||\n\nव्यापयित्वा ततो न्यासं पृथगेव समाचरेत् |\nकेशान्ते वक्त्रवृत्ते च नेत्रयोः श्रवणद्वये || २४ ||\n\nघ्राणरन्ध्रद्वये गण्डद्वये दक्षेतरक्रमात् |\nउत्तराधरयोगेन दन्तयोस्तच्छदद्वये || २५ ||\n\nमूर्ध्नि न्यसेत् स्वरानन्यान् सविसर्गाननन्तरम् |\nकवर्गं दक्षिणे बाहौ सन्धिपञ्चगतं क्रमात् || २६ ||\n\nवामे तथा चवर्गं च पादयोर्दक्षिणादितः |\nसन्धिगौ टतवर्गौ च पूर्ववत्तुन्दपार्श्वयोः || २७ ||\n\nपृष्ठे नाभौ च हृदये पवर्गं धातुसप्तके |\nयादिसान्तानि वर्णानि हकारं हृदयान्तरे || २८ ||\n\nक्षकारं हृदयाकाशे न्यस्त्वैवं मातृकां पुरा |\nततः शक्त्या पडर्णं तु न्यसेत् करशरीरगम् || २९ ||\n\nकरन्यासं पुराविद्धि तच्छृणुष्व मुनीश्वर |\nपुटीकृतेन ताराभ्यां मन्त्रेणैव शशक्तिना || ३० ||\n\nनखान्तं मणिबन्धाद्यं प्राग्वत् पाणिद्वयं मृजेत् |\nआद्यन्ते तारशक्त्याढ्चैः षड्भिर्वर्णैः सबिन्दुकैः || ३१ ||\n\nअङ्गुष्ठादिकनिष्ठान्तं न्यस्त्वा मध्यमपर्वसु |\nविन्यसेत् करजाग्रेषु चरमं वर्णमेव च || ३२ ||\n\nएवमर्णानि विन्यस्य हृदयादीनि विन्यसेत् |\nमूलाग्रपर्वस्वङ्गानि वर्णन्यासक्रमेण तु || ३३ ||\n\nपाणिभ्यामालभेद्देहमामूर्ध्नश्चरणावधि |\nकृत्वैवं व्यापकन्यासमङ्गन्यासं समाचरेत् || ३४ ||\n\nमूर्ध्नि वक्त्रे च हृदये नाभौ गुह्ये च पादयोः |\nसृष्टिन्यासो भवेदेष स्यादङ्गोपाङ्गवत् स्थितिः || ३५ ||\n\nपादयोर्गुह्यके नाभौ हृदि वक्त्रे च मूर्धनि |\nपादादिश्च शिरोऽन्त्स्तु संहृतिन्यास उच्यते || ३६ ||\n\nहृदि मूर्ध्नि शिखायां तु स्कन्धयोः करमध्यतः |\nनेत्रयोर्न्यसनीयानि स्वैर्मन्त्रैरुदितैः क्रमात् || ३७ ||\n\nहृदयादीनि विन्यस्य पश्चात् पाणितलद्वये |\nविनय्सेदस्त्रसंघं च अष्टकं वा द्विरष्टकम् || ३८ ||\n\nकिरीटं कौस्तुभं मालां श्रीवत्सं च यथापुरम् |\nदक्षिणोत्तरयोरंसे इच्छाशक्तिं स्वपार्श्वयोः || ३९ ||\n\nऊरुमूले मनस्तत्वं न्यस्त्वा मन्त्रमयं स्वकम् |\nभावयेदहमित्यन्तः सुदर्शनवपुर्हरिः || ४० ||\n\nगायत्र्या वर्तयेद्बाह्ये स्वात्मानं चक्रमुद्रया |\nचक्रज्वालावलिं विप्र परितो मंत्रवित्तमः || ४१ ||\n\nभावनाजनितं यागमाचरेदादिचोदितम् |\nनियम्य करणग्रामं प्राग्वद् वै ज्ञानगोचरे || ४२ ||\n\nआसनं कल्पयेन्मान्त्रमामूलाधृदयावधि |\nआधारशक्तेरारभ्य चिद्भावासनपश्चिमम् || ४३ ||\n\nपुरोक्तं बावयेदूर्ध्वे मन्त्रैश्वर्यं त्रिविष्टपम् |\nसाधारणमिदं ज्ञेयं सुदर्शननृसिंहयोः || ४४ ||\n\nपृष्ठभागेऽवतीर्णाभ्यां बहिर्वा हृदयाम्बरे |\nविष्टरासनसह्कल्पकार्ये भावापनोपहृत् || ४५ ||\n\nहृत्पझकर्णिकोर्ध्वस्था शब्दब्रह्नमयी पुरा |\nअक्षगर्भगतं नादं नदन्ती मन्त्रगर्भितम् || ४६ ||\n\nशक्तिः शान्तात्मनो विष्णोः साधकैश्च वशीकृता |\nशब्दशक्तिः समुद्गीता विष्टरार्कखमध्यगा || ४७ ||\n\nवर्णत्वं समनुप्राप्ता सन्ततिर्नादरूपिणी |\nअकारादिक्षकारान्तवर्णपारावसानतः || ४८ ||\n\nनिस्तरङ्गे परे व्योम्नि कलनारहिते शुभे |\nतुर्यातीते पदे देवः प्रकाशानन्दबृंहितः || ४९ ||\n\nसद्ब्रह्नवासुदेवाख्यः पूर्णषाड्गुण्यविग्रहः |\nमहाविभूतिसंपूर्णः सवशक्तिमयः प्रभुः || ५० ||\n\nसंशान्तपरमानन्दस्वरूपः सततोदितः |\nशङ्खचक्राह्कितनुर्वरदाभयपाणिकः || ५१ ||\n\nसहस्रसूर्यसङ्काशः सहस्रेन्दुगभस्तिमान् |\nस्वप्रकाशैः किरीटाद्यैः नूपुरान्तैरलंकृतः || ५२ ||\n\nश्रीवत्सकौस्तुभोपेतो वनमालाविराजितः |\nपीतकौशेयबसनः प्रसन्नवदनेक्षणः || ५३ ||\n\nदन्तपंक्तिशशिज्योत्स्नाविद्योतितदिगन्तरः |\nसेवितश्च श्रिया पुष्ट्या विशेषाब्यां समन्ततः || ५४ ||\n\nशङ्खचक्रादिदिव्यास्त्रैः सर्वतत्त्वात्मकैः सदा |\nविज्ञानभावनाभाव्यो निराशीःकर्मकारिभिः || ५५ ||\n\nअभ्यासयोगसिद्ध्यर्थं बहिरन्तश्च नित्यशः |\nबिम्बपीठादिक्लृप्तेषु वृत्तिस्थानेषु तेषु च || ५६ ||\n\nपरव्यूहादिरूपेण पूजितः सर्वमृच्छति |\nततो नित्योदितस्तत्वात् प्रकाशाह्लादलक्षणात् || ५७ ||\n\nसाधर्म्यलक्षणं प्राप्य भक्तानुग्रहकाम्यया |\nक्रियाशक्तिमधिष्ठाय ज गदुद्धरणोद्यताम् || ५८ ||\n\nचिदंशं प्रादुरभवत् प्रकाशानन्दबृंहितम् |\nदुर्दर्शनं प्रकाशेन साधुसन्तापकारिणाम् || ५९ ||\n\nआह्लादेन स्वभक्तानां सुदर्शनमितीरितम् |\nषडध्वोर्ध्वगतो देवो भूत्वा कालानलात्मना || ६० ||\n\nभक्तानां दुरितं हन्ति चिन्तितो नृहरिर्हरिः |\nयेन संपूजितावेतौ तेजसातीव निर्भरौ || ६१ ||\n\nस तेजस्वी च भू तात्मा सर्वत्र च सुखी भवेत् |\nज्ञात्वैवं मन्त्रसद्भावमारभेद्यजनक्रियाम् || ६२ ||\n\nपरस्माद्भगवत्तत्वाच्चित्स्वरूपं परात्मकम् |\nमनसा मन्त्रमुच्चार्य विष्टरोर्ध्वेऽवतार्य च || ६३ ||\n\nवाच्यवाचकभावेन द्विधा सौदर्शनं वपुः |\nसाकारो वाच्यरूपः स्यान्मन्त्ररूपस्तु वाचकः || ६४ ||\n\nप्रशस्तौ तावुभौ स्यातां परापरविभागतः |\nवाच्यरूपं परं विद्यादपरं मन्त्रयन्त्रितम् || ६५ ||\n\nज्ञात्वैवमुदयं कुर्यात् परसूक्ष्मादिभावनम् |\nज्योतीरूपं परं विद्यात् नादान्ताह्लादलक्षणम् || ६६ ||\n\nचिच्छक्तिलक्षणं सूक्ष्मं शिरःपाण्यादिगर्भितम् |\nलिङ्गमात्रं प्रकाशाढ्चं भाविप्रसरधर्मि यत् || ६७ ||\n\nसः स्थूलो व्यक्तरूपः स्याद्वाच्यवाचकरूपयोः |\nमन्त्राणां शब्दरूपाणां तिस्रोऽवस्थाः परादिकाः || ६८ ||\n\nपश्यन्त्याद्याः परिज्ञेयाः स्वं परं त्वपरं त्रिधा |\nआद्यस्तत्रैव तारः स्याद्द्वितीयो बीजसंज्ञितः || ६९ ||\n\nतृतीयः पदमन्त्राद्यस्त्विति भाव्यो भवेन्नृभिः |\nसान्निध्यं संमुखीभावः सन्निरोधोऽपि पूर्ववत् || ७० ||\n\nमन्त्रन्यासादिकं कृत्वा लयभोगार्चनं तथा |\nसकर्णिकेसरदॢसंयुक्तेष्वम्बुजेष्वपि || ७१ ||\n\nभूपुरादिषु सर्वत्र मन्त्राणां लिङ्गरूपिणाम् |\nमूर्तीनां केशवादीनां मन्त्राणामर्चनं ततः || ७२ ||\n\nप्रागुक्तैर्विधिवन्मन्त्रैर्भोगयागवदाचरेत् |\nशिरोर्ध्वे देवदेवस्य भावयेदिन्दुमण्डलम् || ७३ ||\n\nतत्स्रुतैरमृतौघैश्च कुर्यादर्घ्यादिकल्पनम् |\nषोडशैरुपचारैर्वा द्विगुणैर्वा चतुर्गुणैः || ७४ ||\n\nराजवत्प्रीणनं कृत्वा होमं कुर्यात्तथाविधम् |\nनाभिचक्रकृते कुण्डे षट्कोणे गुणमेखले || ७५ ||\n\nनिर्मथ्य भावनोद्भतामरणिं ज्ञानरज्जुना |\nसमुत्पाद्य च चिद्वह्निं सर्वसंस्कारसंस्कृतम् || ७६ ||\n\nसदैवोर्ध्वशिखं दीप्तं शुद्धं भगवदात्मकम् |\nनाबिकुण्डगतं ज्ञात्वा तेजः शक्त्युपबृंहितम् || ७७ ||\n\nहृदब्जगगनोर्ध्वस्थं मूलमन्त्रं समुच्चरेत् |\nप्लुतध्यानसमोपेतं सत्यान्तेऽस्मिन् लयं गते || ७८ ||\n\nनिस्तरङ्गे परे प्राप्ते ब्रह्नस्थं पूर्णवारितैः |\nध्यानस्रुवेण चाहृत्य सन्धिमार्गेऽमृताध्वना || ७९ ||\n\nहृदयादवतीर्णस्य ज्वालाग्रावस्थितस्य च |\nमन्त्रनाथस्य शिरसि वसुधारामिव क्षिपेत् || ८० ||\n\nचिदग्निमेवं सन्तर्प्य ज्वालाग्रावस्थितं प्रभुम् |\nहृदब्जकर्णिकान्तस्थं भूयो भाव्याहुतिक्रियाः || ८१ ||\n\nसमाप्य विधिवत् पूजामपराङ्गे हरिं स्थितम् |\nस्वमन्त्रेणार्चयित्वाऽथ होमान्तं भावनामृतैः || ८२ ||\n\nतदन्ते यन्त्ररूपस्य मुखद्वयगतस्य च |\nपन्त्रसंघस्य पूर्णान्तं कृत्वा सन्तर्पणं ततः || ८३ ||\n\nविष्टरस्थं यजेद्बाह्ये त्वर्चारूपमुखद्वये |\nमूर्तैरर्घ्यांदिभिर्भोगैर्विधिवत्समुपाहृतैः || ८४ ||\n\nप्राग्वदर्घ्यादिपात्राणां पूजनं स्थापनं तथा |\nदैहविन्यस्तमन्त्राणां गर्भद्वारस्थपूजनम् || ८५ ||\n\nधातारं च विधातारं प्रचण्डं चण्डपूर्वकम् |\nपूर्वपश्चिमयोर्बाह्यमण्टपद्वारयोः क्रमात् || ८६ ||\n\nजयं च विजयं चाथ सुभद्रं चाथ भद्रकम् |\nसूर्याचन्द्रमसौ पूज्यौ दक्षेतरगवाक्षयोः || ८७ ||\n\nकृत्वैवं द्वारयागं तु प्रविश्याभ्यन्तरं ततः |\nआधारशक्तेरारभ्य यन्त्रविष्टरपश्चिमम् || ८८ ||\n\nमन्त्रमासनमब्यर्च्य गणनाथादिकं तथा |\nप्रतिष्ठितस्य देवस्य कुर्यादावाहनं ततः || ८९ ||\n\nबिम्बहृत्कमलाकाशाच्चैतन्यममलं परम् |\nप्रकाशानन्दरूपं च नित्योदितमनूपमम् || ९० ||\n\nकर्णिकामध्यमाश्रित्य निविष्टमनुभावयेत् |\nमूलमन्त्रं समुच्चार्य प्रबुद्धं भास्वरं ततः || ९१ ||\n\nमन्त्रन्यासं ततः कुर्याद्यथा देहे स्वके तथा |\nस्थानेषु हृदयादीनि चक्राद्यस्त्रवराणि च || ९२ ||\n\nभूषणादीनि विन्यस्य मस्तकादेः समानि च |\nरत्नराशिप्रकाशानि लयाख्येनार्चयेत्ततः || ९३ ||\n\nकर्णिकादिषु यन्त्रस्थान् भास्वद्रूपांस्तथैव च |\nआसनाद्यैश्च सांस्पशैर्हृदयंगमपश्चिमैः || ९४ ||\n\nप्रीणयित्वा विधानेन मूर्तिसङ्घसमन्वितम् |\nजप्त्वा मन्त्रं यथाशक्ति तन्निवेद्य यथा पुरा || ९५ ||\n\nपाश्चात्ययन्त्रमध्यस्थमेवं नरहरिं ततः |\nसाङ्गं सपरिवारं च सयन्त्रार्णं समर्चयेत् || ९६ ||\n\nइति सङ्क्षेपतः प्रोक्तं महायन्त्रार्चनं परम् |\nप्रीणयेदग्निमध्यस्थं समिद्भिः प्रागुदीरितैः || ९७ ||"
}