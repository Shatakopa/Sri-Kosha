{
    "filename": "Pārameśvara-11.txt",
    "content": "श्रीः |\n\nएकादशोऽध्यायः |\n\nसनकः |\nनित्योत्सवविधौ ब्रह्मन् पूजनं समुदाहृतम् |\nद्वारावरणदेवानां तेषां ध्यानादिकं क्रमात् || १ ||\n\nज्ञातुमिच्छामि विप्रेन्द्र प्रब्रूहि मम विस्तरात् |\nशाण्डिलयः |\nश्रूयतामभिधास्यामि यदहं चोदितस्त्वया || २ ||\n\nप्रासादद्वारदेवेभ्यः समारभ्य यथाक्रमम् |\nप्रासादद्वारबाह्ये तु ह्यधस्थौदुम्बरान्तिमे || ३ ||\n\nवास्त्वीशक्षेत्रनाथौ द्वौ स्थितौ दक्षेतरक्रमात् |\nशुक्लवक्त्रः कृष्णदेहो द्विभुजो रत्नपात्रधृक् || ४ ||\n\nदक्षिणेन करेणैव सर्वामरसमाश्रयः |\nपुण्डरीकसमानाभवस्त्रस्रगनुलेपनः || ५ ||\n\nगदोद्यतकरो विप्र ध्यातव्यो वास्तुपूरुषः |\nक्षेत्रेशं द्विभुजं ध्यायेद्धेमाभवसनस्रजम् || ६ ||\n\nनीलजीमूतसंकाशं दण्डहस्तं महातनुम् |\nमुष्टिकृद्वामहस्तेन यागक्षेत्य पालकम् || ७ ||\n\nकुण्डलाद्यैरलङ्कारैरेतौ शोभितविग्रहौ |\nवीक्षमाणौ विभोर्वक्त्रं तेजसातीव निर्भरौ || ८ ||\n\nतप्तकाञ्चनवर्णाभां प्रवालसदृशाम्बराम् |\nहारनूपुरकेयूरकरण्डमकुटादिकैः || ९ ||\n\nअलङ्कृतामलङ्कारैः पुण्डरीकनिभेक्षणाम् |\nअकलङ्कसुसम्पूर्णशरच्चन्द्रनिभाननाम् || १० ||\n\nपझकुम्भकरां लक्ष्मीं पझोपरिगतां स्मरेत् |\nपद्मासनेनोपविष्टां द्वारस्योर्ध्व उदुम्बरे || ११ ||\n\nतरुणादित्यसंकाशो महोरस्कश्चतुर्भुजः |\nउन्नतश्चोन्नतांसश्च पूर्णाङ्गो नातिमांसलः || १२ ||\n\nतनूदरो निम्ननाभो रोमराजिविराजितः |\nदंष्ट्राकरालवदनः पिङ्गश्मश्रुजटाधरः || १३ ||\n\nमधुपिङ्गलनेत्रश्च कुटिलभ्रूलतायुतः |\nप्रलम्बलोलश्रवणः पृथुघ्राणः स्मिताननः || १४ ||\n\nकुण्डलालङ्कृतस्चैव हारकेयूरभूषितः |\nबद्धोष्णीषललाटश्च तिलकेनाप्यल्ङकृतः || १५ ||\n\nशुक्लाम्बरधरः स्रग्वी भुजयुग्मेऽस्य दक्षिणे |\nप्रोद्यतं संस्मरेच्चक्रं प्रज्वलन्तीं गदां परे || १६ ||\n\nश्रोणीतटनिषण्णां च विश्रान्तां वसुधातले |\nपूर्वे वामकरे शङ्खमन्यस्मिश्चाक्षसूत्रकम् || १७ ||\n\nएवं गणाधिपश्चण्डो विक्रमेणापराजितः |\nक्रुद्धो विघ्नायुतानां च क्षणात् संहरणक्षमः || १८ ||\n\nध्येयो गर्भगृहद्वारशाखामूले तु दक्षिणे |\nतत्रैवापरभागे तु प्रचण्डं त्वीदृशं यजेत् || १९ ||\n\nकिंतु सव्यापसव्याभ्यां भुजाभ्यां स्याद्विपर्ययः |\nभुजद्वये यच्चण्डस्य वामे संपरिकीर्तितम् || २० ||\n\nदक्षिणे तत् प्रचण्डस्य ध्येयं वा परिकलप्य च |\nध्यायेद्द्वाराग्रदेशे तु गरुडं काञ्चनप्रभम् || २१ ||\n\nकुटिलभ्रुसुवृत्ताक्षं पक्षमण्डलमण्डितम् |\nलम्बोदरं सुपीनाङ्गं सर्वभूषणभूषितम् || २२ ||\n\nमकुटाद्यैरलङ्कारैर्नूपुराद्यैर्विराजितम् |\nनीलं वसानं वसनं नानामाल्योपशोभितम् || २३ ||\n\nसंमुखं देवदेवस्य भूगतं विधृताञ्जलिम् |\nद्विभुजं तुहिनाभं च सत्याख्यं विहगाधिपम् || २४ ||\n\nप्राणाधिदैवतं चक्रे बलिमण्डलमध्यगे |\nसंस्थितं संस्मरेत् सर्वैरङ्गैः पुरुषरूपिणम् || २५ ||\n\nप्रलम्बमानजठरं पक्षराजिविराजितम् |\nदक्षिणेन करेणैव धारयन्तं गणित्रकम् || २६ ||\n\nउत्तानितेतरकरं कुण्डलाद्यैर्विभूषितम् |\nनीलकौशेयवसनं नीलमाल्यानुलेपनम् || २७ ||\n\nअनाकुलाभ्यां नेत्राभ्यां वीक्षमाणं सदा विभुम् |\nअथाग्रमण्डपद्वारशाखायुगलसंस्थितौ || २८ ||\n\nपझगर्भप्रतीकाशावतिभीमपराक्रमौ |\nचण्डप्रचण्डसदृशौ भुजलाञ्छनभूषणैः || २९ ||\n\nरक्ताम्बरधरौ चैव रक्तस्रगनुलेपनौ |\nगणौ धातृविधातारौ ध्यात्वा सपूज्य तत्परः || ३० ||\n\nकुमुदादिगणेशानान् प्रथमावरणे यजेत् |\nपूर्वे च वह्निदिग्भागे पूज्यौ द्वौ गणनायकौ || ३१ ||\n\nकुमुदः कुमुदाक्षश्च प्रसन्नवदनेक्षणौ |\nतुहिनाचलसङ्काशौ प्रथमे वयसि स्थितौ || ३२ ||\n\nनानाभरणदिग्धाङ्गौ नानाकुण्डलभूषितौ |\nनानामाल्यचितौ चैव नानामौलिधरौ द्विज || ३३ ||\n\nनानागन्धविलिप्ताङ्गौ नानावस्त्रविभूषितौ |\nकुमुदाख्यगणेशस्य ध्यातव्यो दक्षिणः करः || ३४ ||\n\nचन्द्ररश्मिप्रतीकाशचामरेण विराजितः |\nअभिगच्छाभयं ध्यायेद्द्वितीयं दक्षिणं करम् || ३५ ||\n\nभवभङ्गात् प्रपन्नानां परेषां गुणशासनम् |\nतस्यैवाद्यं वामकरं प्रबुद्धकमलोद्यतम् || ३६ ||\n\nतूष्णीं भीसूचकं ध्यायेद्बहिःस्थानां परं करम् |\nएतेद्वै कुमुदाक्षस्य वैपरीत्येन भावयेत् || ३७ ||\n\nद्वाभ्यां द्वाभ्यां कराभ्यां वै त्वन्येषामेवमेव हि |\nपुण्डरीको वामनश्च द्वावेतौ हुतभुक्प्रभौ || ३८ ||\n\nगरुडध्वजहस्तौ च शेषमन्यत् पुरोदितम् |\nकृत्वा ध्यात्वाऽथवा न्यस्य दक्षिणे नैरृतेऽपि च || ३९ ||\n\nशङ्कुकर्णाभिधानो यः सर्वनेत्राभिसंज्ञितः |\nद्वावेतौ चम्पकाभौ तु मयूरव्यजनोद्यतौ || ४० ||\n\nमहाविभूतेर्देवस्य प्रत्यग्वायुदिगास्थितौ |\nसुमुखः सुप्रतिष्ठश्च विभोः सोमेशदिक्स्थितौ || ४१ ||\n\nचिन्त्यौ मुद्गफलश्यामावातपत्रकरोद्यतौ |\nनोक्तशेषकराणां तु तद्विद्धि कुमुदोदितम् || ४२ ||\n\nमानवः पृश्निगर्भश्च जगत्यम्बरसंस्थितौ |\nतप्तकाञ्चनवर्णाभौ करण्डमकुटोज्ज्वलौ || ४३ ||\n\nदंष्ट्राकरालवदनौ नानामाल्यधरौ द्विज |\nतत्र मानवसंज्ञस्च पक्षनागविभूषितः || ४४ ||\n\nतस्य दक्षिणहस्तश्च शङ्खराजेन शोभितः |\nतत्पृष्ठे कटके हस्ते अङ्गुष्ठान्तरलोलगा || ४५ ||\n\nअक्षमालेति सा प्रोक्ता सर्वसिद्धिकरी सदा |\nमुख्यवामकरे चक्रं तत्पृष्ठे चोर्ध्वगा गदा || ४६ ||\n\nएतद्धि पृश्निगर्भस्य वैपरीत्येन भावयेत् |\nकटिहस्ताद्गतां ध्यात्वा पक्षनागौ विना द्विज || ४७ ||\n\nएते भगवतो विप्र त्वन्तरह्गा मयोदिताः |\nकर्मणा मनसा वाचा तद्भावगतमानसाः || ४८ ||\n\nज्ञानादिषड्गुणोपेतैराकीर्णाः कोटिशः परैः |\nभूतैः सिद्धैरनन्तैश्च प्रार्थयानैः परं पदम् || ४९ ||\n\nवस्त्रभूषाङ्गरागाद्यैः सर्वे ते कुमुदोपमाः |\nश्वेतमृत्कल्पितेनैव ह्यूर्ध्वपुण्ड्रेण भूषिताः || ५० ||\n\nललाटस्थेन सर्वेऽपि कुमुदादिगणाधिपाः |\nएवमन्येऽपि भूताद्याः सर्वे पारिषदा द्विज || ५१ ||\n\nएवमावृतिदेवाश्च द्वारस्थाश्च तथैव हि |\nएवं तदीया विप्राश्च क्षत्रविट्च्छूद्रजातयः || ५२ ||\n\nमृदैव वा चन्दनेन कल्पितैरूर्ध्वपुण्ड्रकैः |\nद्वादशैश्च चतुर्भिर्वा भूषिताः स्युः सदा द्विज || ५३ ||\n\nअतसीकुसुमश्यामौ पीतमाल्याम्बरान्वितौ |\nपीतोष्णीषधरौ रौद्रौ प्राग्वद्भुजविभूषितौ || ५४ ||\n\nगणौ चण्डाकृतिधरौ दुर्दर्शौ दुरतिक्रमौ |\nजयं च विजयं नाम्ना यजेत्तद्वारपार्श्वयोः || ५५ ||\n\nतदुद्देशात् समारभ्य बहिर्द्वारावसानकम् |\nद्वितीयावरणक्षेत्रं षोढा कृत्वा तु पञ्चमे || ५६ ||\n\nभागे तु गरुडं कृत्वा विप्र ध्यात्वाऽथवा न्यसेत् |\nद्रवच्चामीकराकारं भीमभ्रकुटिलोचनम् || ५७ ||\n\nपृथुदंष्ट्रं पृथुध्राणं पृथुगात्रं पृथूदरम् |\nपक्षाङ्कुराञ्चितोरस्कं पक्षमण्डलमण्डितम् || ५८ ||\n\nहारकेयूरताटङ्कमकुटाद्यैस्तु भूषणैः |\nभूषितं नीलवसनं नानामाल्यविभूषितम् || ५९ ||\n\nनानागन्धविलिप्ताङ्गं नागैकादशभूषितम् |\nपुष्पस्तबकसंपूर्णमञ्जलिं दधतं द्विज || ६० ||\n\nउन्नम्य दक्षिणं जानुमासनीकृत्य चेतरत् |\nसुखासनसमासीनं विभोराज्ञाप्रतीक्षकम् || ६१ ||\n\nततः कर्मात्मतत्वानां दशकं सिद्धतां गतम् |\nभगवत्तुल्यसामर्थ्यसार्वज्ञ्यादिगुणैर्युतम् || ६२ ||\n\nवियुक्तं प्राकृताद् दुःखान्नियुक्तं चेश्वरेण तु |\nभवसन्तारकत्वेन ह्येतदावृतिकं क्रमात् || ६३ ||\n\nउपेन्द्रः पूर्वदिग्भागे संस्थितो द्विजसत्तम |\nवह्नौ तेजोधराख्यस्तु दक्षिणे दुरतिक्रमः || ६४ ||\n\nनैरृते तु महाकर्मा पश्चिमे तु महाह्रदः |\nअग्राह्यो वायुदिग्भागे वसुरेतास्तथोत्तरे || ६५ ||\n\nपूर्वोत्तरे वर्धमानः साक्षी गगनगोचरे |\nआधारनिलयं नाम्ना सर्वस्याधोगतं स्मरेत् || ६६ ||\n\nएते स्फटिकवर्णाभाश्वेतमाल्याम्बरान्विताः |\nगणित्रकं रथाङ्गं च शङ्खं चैव गदां तथा || ६७ ||\n\nदधाना मुख्यदक्षादिमुख्यवामान्तमेव हि |\nकरैश्चतुर्भिः सुसमा मकुटादिविभूषिताः || ६८ ||\n\nतेजसा विघ्नजालानि प्रेरयन्तो महौजसः |\nस्थानकैः संस्थिताः सर्वे ध्यानोन्मीलितलोचनाः || ६९ ||\n\nअथवा द्विभुजा एते वज्राद्यं दशकं क्रमात् |\nदक्षेण लोकपालीयं धारयन्तः करेण तु || ७० ||\n\nगणित्रकं तु वामेन वरदाभयदास्तु वा |\nतदा वर्णाङ्गरागाद्यैरिन्द्रादिसदृशास्तु वा || ७१ ||\n\nद्वितीयगोपुरद्वारपार्श्वयोरन्तरस्थयोः |\nविन्यसेद् द्वारपालाख्यावेतौ वामादितो गणौ || ७२ ||\n\nनिधीशौ शङ्खपझौ तु निधिभाण्डोपरिस्थितौ |\nस्थूलदन्तौ च दान्तौ च द्विभुजौ भगवन्मयौ || ७३ ||\n\nकुटिलभ्रूलतायुक्तौ किञ्चिदुन्नतवक्षसौ |\nलम्बोदरौ सुपीनाङ्गौ ह्रस्वपाणिपदौ द्विज || ७४ ||\n\nशङ्कपझसमानाभौ नीलशुक्लाम्बरस्रजौ |\nमकुटाद्यैस्तु विविधैरलङ्कारैरलंकृतौ || ७५ ||\n\nदक्षिणेन करेणैव धारयन्तौ सरोरुहम् |\nइतरेण करेणैव ह्युत्तानेन निधिं स्वकम् || ७६ ||\n\nअथवा वामहस्ताभ्यां प्रवेशाभीतिदान्वितौ |\nकर्दवयेन शङ्खं वा पझं वा दधतौ द्विज || ७७ ||\n\nवामेव धारयेत् पझं यद्वा शङ्खं निधीश्वरः |\nशङ्खपझधरौ वापि शिरसा मकुटोपरि || ७८ ||\n\nशङ्खचक्रधरौ वापि साधकेच्छावशेन तु |\nउन्नम्य दक्षिणं जानुं ह्यासनीकत्य चेतरत् || ७९ ||\n\nएवं शङ्खनिधेः पझनिधेस्तु विपरीतवत् |\nतद्द्वारशाखानिष्ठौ तु संस्मरेद्दक्षिणादितः || ८० ||\n\nक्षीरकुन्दावदातौ च नीलकौशेयवाससौ |\nनीलनीरजवर्णाभैः पुष्पैर्भूषितविग्रहौ || ८१ ||\n\nपूर्वोक्तगणसादृश्यौ नाम्ना भद्रसुभद्रकौ |\nतद्द्वारबाह्यतः पश्चात् पार्श्वयोर्गोपुरस्थितौ || ८२ ||\n\nएतौ गणेश्वरौ न्यस्येद् ध्यात्वा वा परिकलप्य च |\nअथवा द्विभुजावेतौ तदा भद्रस्य दक्षिणम् || ८३ ||\n\nकरं तु तर्जनीयुक्तं वाममीषत्तु कुञ्चितम् |\nगदाग्रोपरिविश्रान्तं गदामूलोपरिस्थितम् || ८४ ||\n\nव्यत्यस्तदक्षिणं पादं वामं तु भुवि संस्थितम् |\nभद्रस्य वामयोर्विप्र यदुक्तं पाणिपादयोः || ८५ ||\n\nदक्षयोस्तत् सुभद्रस्य दक्षोक्तं वामगं भवेत् |\nकिन्तु तद्वामहस्तं तु युक्तं विस्मयमुद्रया || ८६ ||\n\nचण्डप्रजण्डौ धाता च विधाता च जयस्तथा |\nविजयश्चापि भद्रश्च सुभद्रश्च गणेश्वरः || ८७ ||\n\nएते गणेश्वरा ह्यष्टौ प्रभापुष्पाम्बरैर्विना |\nदेहवक्त्राकृतैस्तुल्यास्तथैवाभरणायुधैः || ८८ ||\n\nभक्तानां विघ्नजालस्य सर्वदिक्संस्थितस्य च |\nसंसारफलदातुर्वै च्छेदनार्थं समुद्यताः || ८९ ||\n\nपरस्परमुखाः सर्वे स्थानकैः संस्थिताः समैः |\nगणेशायुतलक्षैस्तु नानावर्णवपूर्धरैः || ९० ||\n\nअच्युताराधनपरैरेकैकं परिवारिताः |\nतृतीयावरणे पश्चात् पूर्वादिक्रमयोगतः || ९१ ||\n\nइन्द्रादिलोकपालानां दशकं विन्यसेद्द्विज |\nशतधामनिभं ध्यायेच्चतुर्बाहुं पुरन्दरम् || ९२ ||\n\nसुसितद्विपसंस्थं तु सुतीक्ष्णकुलिशोद्यतम् |\nअजारूढं स्मरेद्रक्तं शक्तिपाणिं हुताशनम् || ९३ ||\n\nसहस्रार्चिभिराकीर्णं सहस्नादित्यभासुरम् |\nमहामहिषसंस्थं तु त्वञ्जनाद्रिसमप्रभम् || ९४ ||\n\nसुभूमदण्डहस्तं तु स्मरेद्देवं पित्रीस्वरम् |\nदंष्ट्राकरालवदनं कृष्णमेघसमप्रभम् || ९५ ||\n\nघोरं प्रेतासनं ध्यायेत् खङ्गधृग्राक्षसेश्वरम् |\nमुक्ताफलद्युतिसमं भीमं पाशकरोद्यतम् || ९६ ||\n\nनागकन्यासहस्नाढ्चं मकरस्थमपांपतिम् |\nनीलतोयदसंकाशं महाध्वजपटाङ्कितम् || ९७ ||\n\nध्यायेत् समीरणं देवं संस्थितं हरिणोपरि |\nसोमं तारागणोपेतं शङ्खगोक्षीरपाण्डरम् || ९८ ||\n\nबृहच्छशकपृष्ठस्थं शिशिरास्त्रकरं स्मरेत् |\nसितभूतिविलिप्ताङ्गं त्रिनेत्रं वृषवाहनम् || ९९ ||\n\nत्रिशूलायुधहस्तं च त्वीशानं ज्ञानिनं स्मरेत् |\nपातालदिग्गतं ध्यायेत् कूर्मारूढं हलायुधम् || १०० ||\n\nसितं सहस्रफणभृद्योनन्तो नाम नागराट् |\nभचक्रं भ्राम्यमाणं तु दण्डहस्तं प्रजापतिम् || १०१ ||\n\nहंसारूढं खसंस्थं तु ध्यायेद्ध्रुवमजं विभुम् |\nएते चतुर्भुजाः सर्वे अक्षसूत्रविभूषिताः || १०२ ||\n\nचिन्तयन्तः परं तत्त्वं वराभयकरोद्यताः |\nदिव्याभरणदिग्धाङ्गा दिव्यमाल्याम्बरान्विताः || १०३ ||\n\nदिव्यरूपधराश्चैव दिव्यगन्धवहा द्विज |\nरक्तशुक्लनिशापीतनीलचम्पकसप्रभैः || १०४ ||\n\nव्योमस्फटिकमार्तण्डराजोपलनिभैस्तथा |\nमाल्याङ्गरागवसनैः महार्घैः समलंकृताः || १०५ ||\n\nभूषिता भूषणैश्चित्रैः करण्डमकुटादिभः |\nएभ्यश्चतुर्भुजो ब्रह्मन् विज्ञेयो वृषभध्वजः || १०६ ||\n\nद्विभुजास्त्वमराश्चान्ये वरदाभयदास्तु वा |\nइति लोकेश्वेरेषूक्तं ततो वै द्विजसत्तम || १०७ ||\n\nतृतीयावरणद्वारे शाखामूले तु दक्षिणे |\nसुदर्शनं चतुर्हस्तं ह्रस्वकायं ज्वलत्प्रभम् || १०८ ||\n\nक्रौधरक्तेक्षणं दैत्यदानवासृग्विलेपनम् |\nनृत्यन्तं मदमत्तं च सहस्रारान्तरस्थितम् || १०९ ||\n\nदंष्ट्राकरालवदनं कुटिलभ्रूलतायुतम् |\nकल्पान्तपावकाकारं स्वरश्मिपरिवेष्टितम् || ११० ||\n\nदक्षिणे भुजयुग्मे तु पूर्वेण च सुदर्शनम् |\nधारयन्तं ततोऽन्येन विश्रान्तां भूतले गदाम् || १११ ||\n\nशङ्खं मुख्येन वामेन ह्यपरेण गणित्रकम् |\nहारकेयूरताटङ्कमकुटादिविभूषणैः || ११२ ||\n\nविभूषितं विचित्रैस्तु श्वेतमाल्याम्बरादिकैः |\nविघ्नानुत्पाटयन्तं च दीप्तेन स्वेन तेजसा || ११३ ||\n\nसंस्मरेत्तु ततोऽन्यस्मिन् शाखामूले महामते |\nसुस्थितं गरुढं विप्र तप्तकाञ्चनसन्निभम् || ११४ ||\n\nसौम्यवक्त्रं विवृत्ताक्षं रक्ततुण्डं सुभीषणम् |\nपृथूदरं दीर्घपुच्छपक्षमण्डलमण्डितम् || ११५ ||\n\nरक्ताम्बरधरं चैव रक्तस्रगनुलेपनम् |\nदंष्ट्राकरालवदनं भ्रुकुटीकुटिलेक्षणम् || ११६ ||\n\nविचित्रकञ्चुकधरं भुजगेन्द्रैरलंकृतम् |\nमकुटाद्यैरलंकारैर्विविधैस्तु विभूषितम् || ११७ ||\n\nभुजद्वये यच्चक्रस्य वामे संपरिकीर्तितम् |\nदक्षिणे तद्भवेदस्य दक्षोक्तं वामगं भवेत् || ११८ ||\n\nवज्रं शक्तिस्तथा दण्डःखङ्गः पाशो ध्वजस्तथा |\nशिशिराख्यं त्रिशूलं च लाङ्गलं मुसलं तथा || ११९ ||\n\nपूर्वादिक्रमयोगेन चतुर्थावरणे स्थिताः |\nएतेषां क्रमशो ध्यानं समाकर्णय साम्प्रतम् || १२० ||\n\nवज्रं वज्रोपलाभं तु सितदीर्घनखाङ्कितम् |\nदंष्ट्राकरालवदनं ज्वलत्कनकलोचनम् || १२१ ||\n\nसौदामिनीप्रभां शक्तिं शान्ताग्निवदनेक्षणाम् |\nघनघर्घरनिर्घोषमुद्गिरन्तीं मुहुर्मुङुः || १२२ ||\n\nबद्धमुष्टिं स्मरेद्दण्डं रक्ताङ्गं रक्तलोचनम् |\nक्रोधमूर्तिं स्वदशनैर्दशन्तमधर स्वकम् || १२३ ||\n\nस्व रश्मिखचितं ध्यायेन्नृत्यमानं च नन्दकम् |\nशरदाकाशसंकाशं दशन्तं दशनावलीम् || १२४ ||\n\nपाशं गुणगणाकीर्णं विद्युज्जिह्वं भयानकम् |\nहेमालिपाण्डराभं च घोरास्यं रक्तलोचनम् || १२५ ||\n\nशरज्जलदसंकाशं ध्वजं कुटिललोचनम् |\nस्वतेजसा जगत् सर्वं द्योतयन्तं बलोत्कटम् || १२६ ||\n\nशिशिरं शीतधामाभं पीनाङ्गं पृथुविग्रहम् |\nजटाकलापधृक्सौम्यं पुण्डरीकनिभेक्षणम् || १२७ ||\n\nउदयार्कसहस्राभं त्रिशूलं भीषणाकृतिम् |\nकल्पान्तपावकाकारस्वरश्मिपरिवेष्टितम् || १२८ ||\n\nसन्ध्याजलदसंकाशं लाङ्गलं भीमलोचनम् |\nक्षामाङ्गमुन्नतांसं च वज्रकायं बलोत्कटम् || १२९ ||\n\nकुन्दावदातं मुसलं सौम्यमीषत्स्मिताननम् |\nरवं रवन्तं मधुरं श्रोत्रेन्द्रियसुखावहम् || १३० ||\n\nनीलरक्तसितापीतपावकाञ्जनसन्निभैः |\nहेमचन्द्रहिमाकाशसमानाभैः क्रमेण तु || १३१ ||\n\nमाल्याङ्गरागवसनै रुचिरैः समलंकृताः |\nदिव्यैराभरणैर्युक्ताः स्वचिङ्नाङ्कितमस्तकाः || १३२ ||\n\nतर्जयन्तश्च दुष्टौघं दक्षिणेन करेण तु |\nवामेन कटिमालम्ब्य सुसमैः स्थानकैः स्थिताः || १३३ ||\n\nचतुर्थावरणद्वारदक्षिणोत्तरशाखयोः |\nगङ्गां च यमुनां चैव ध्यात्वा संपूजयेत् क्रमात् || १३४ ||\n\nभगवत्पादसंभूतां गङ्गां कुमुदसन्निभाम् |\nनवयौवनलावण्यसौकुमार्यगुणैर्वृताम् || १३५ ||\n\nनीलाङ्गरागवसनां नीलमाल्यैरलंकृताम् |\nद्विभुजां सौम्यवदनां पुण्डरीकनिभेक्षणाम् || १३६ ||\n\nहारनू पुरकेयूरकुण्डलाद्युपशोभिताम् |\nसंसारतापसन्तप्तानारुरुक्षून् पंर पदम् || १३७ ||\n\nवासनाकर्मपङ्कानि क्षालयन्तीं स्वतेजसा |\nवहन्तीं दक्षिणेनैव कलशं वारिपूरितम् || १३८ ||\n\nवामेन तर्जयन्तीं च करेण प्राकृतान् जनान् |\nयमुनां नीलरत्ना भां नीलकुञ्चितमूर्धजाम् || १३९ ||\n\nसिताङ्गरागवसनां सितमाल्योपशोभिताम् |\nदक्षिणे तर्जनी मुद्रा वामे तु कलशः स्मृतः || १४० ||\n\nअन्यत् सर्वं तु गङ्गोक्तमत्रापि स्यान्महामते |\nलोहिताक्षो महावीर्यस्त्वप्रमेयः सुशोभनः || १४१ ||\n\nवीरहा विक्रमो भीमः शतावर्तस्तु चाष्टमः |\nऐश्वरीदिक्क्रमेणैव पञ्चमावरणे स्थिताः || १४२ ||\n\nध्यायेच्चन्द्रप्रतीकाशं लोहिताक्षं बलोत्कटम् |\nनीलाम्बरधरं नीलमाल्यं नीलानुलेपनम् || १४३ ||\n\nमहावीर्यं महाकायं पीतवर्णं महाभुजम् |\nप्रवालाभाम्बरधरं रक्तस्नगनुलेपनम् || १४४ ||\n\nसंस्मरेदप्रमेयाक्यमप्रमेयबलोत्कटम् |\nहरिताकृतिमापीतवसनस्रग्विलेपनम् || १४५ ||\n\nसुशोभनं शोभनाङ्गं मुक्ताफलनिभं स्मरेत् |\nअतसीपुष्पसंकाशवासोमाल्यानुलेपनम् || १४६ ||\n\nवीरघ्नं वीरहाख्यं च ध्यायेच्चम्पकसप्रभम् |\nबाह्लीकरञ्जितं रक्तवसनस्रग्विमण्डितम् || १४७ ||\n\nविक्रमं विक्रमावासं चाषोदरनिभं स्मरेत् |\nकुन्देन्दुकान्तिवसनं सितमाल्यानुलेपनम् || १४८ ||\n\nभीमं भीमाकृतिं ध्यायेत्तप्तकाञ्चनसन्निभम् |\nपाण्डरारुणकौशेयं तद्वद्गन्धस्रगन्वितम् || १४९ ||\n\nअतसीकुसुमश्यामं शतावर्तं तु भावयेत् |\nपीताम्बरधरं पीतमाल्यगन्धविभूषितम् || १५० ||\n\nभुजद्वयान्विता ह्येते चान्तर्मुदितमानसाः |\nदक्षिणैः पाणिभिसर्वेर्ज्वलन्तं परशुं तथा || १५१ ||\n\nवामैः शङ्खवरं दीप्तं दधानाश्चारुकुण्डलाः |\nसमाः समविभक्ताङ्गाः प्रशान्ताकृतयस्तथा || १५२ ||\n\nस्थानकैः संस्थिताः सर्वे स्वप्रभाभिर्विराजिताः |\nप्रसन्नवदनाः सौम्यास्त्रैलोक्योद्धरणक्षमाः || १५३ ||\n\nहारनूपुरकेयूरपूर्वभूषाविभूषिताः |\nतदाज्ञाप्रेक्षकाश्चैव दुष्टदोषोपशान्तिदाः || १५४ ||\n\nबलेन महता क्षिप्तदेवासुरमहोरगाः |\nएकवीराऽसहायाश्च त्वप्रयत्नेन लीलया || १५५ ||\n\nआब्रह्नभवनं शश्वत् परिवर्तयितुं क्षमाः |\nएतदावरणद्वारचतुष्के द्वारदेवताः || १५६ ||\n\nन्यसेद्युग्मप्रयोगेण पूर्वद्वारादितः क्रमात् |\nवज्रनाभं हरीशं च पूर्वस्यां दक्षिणोत्तरे || १५७ ||\n\nध्यायेत्तु वज्रनाभाख्यं शतधामसमप्रभम् |\nमुख्यदक्षिणहस्तेन निषेधाभिनयान्वितम् || १५८ ||\n\nवेत्रलतां द्वितीयेन चक्रराजं तृतीयतः |\nमुख्यवामकरेणैव श्रोणीतटकृतार्पणम् || १५९ ||\n\nशङ्खराजं द्वितीयेन तथा वज्रं तृतीयतः |\nधारयन्तं तथा रुक्मभूषणैर्विविधैरपि || १६० ||\n\nरक्तमाल्याम्बरधरं रक्तस्रगनुलेपनम् |\nएवमेव हरीशं च निषेधाभिनयोज्झितम् || १६१ ||\n\nप्रवेशाभिनयाख्येन पाणिना किन्तु चिह्नितम् |\nएको ह्यत्र निषेधं च त्वभक्तानां करोति वै || १६२ ||\n\nभक्तानामपरश्चैव प्रवेशं संप्रयच्छति |\nद्वारे द्वारे प्रतीहारद्वयस्यैवं प्रयोजनम् || १६३ ||\n\nदक्षोक्तं वज्रनाभस्य तद्धरीशस्य वामगम् |\nआद्यवामगतं सर्वमन्यद्दक्षिणपाणिगम् || १६४ ||\n\nधर्माध्यक्षनियन्त्रीशौ दक्षिणे दक्षिणोत्तरे |\nकुर्यादन्तकसादृश्यौ पूर्ववद्भुजभूषितौ || १६५ ||\n\nपीतकौशेयवसनौ पीतमाल्यविलेपनौ |\nकिन्तु दण्डगदाहस्तौ वज्रचक्रविवर्जितौ || १६६ ||\n\nशुद्धाक्षममृतानन्दं प्रतीच्यां दक्षिणादितः |\nवाणकार्मुकमेकस्मिन् पाणौ पाशमथापरे || १६७ ||\n\nआद्यं करचतुष्कं यत्तद्व्यग्रं पूर्ववद्भवेत् |\nआकृतौ जलनाथस्य सदृशौ सर्वदैव हि || १६८ ||\n\nनीलकौशेयवसनौ नीलस्रगनुलेपनौ |\nवसुनाथं सुधानन्दमुदग्दिग्दक्षिणोत्तरे || १६९ ||\n\nखड्गमुद्गरहस्तौ च प्राग्वच्छेषं चतुष्टयम् |\nकराणामनयोः कार्यं रूपेणोडुपतेः समम् || १७० ||\n\nअतसीकुसुमश्यामकौशेयस्रग्विलेपनौ |\nभूषणैर्भूषिता ह्येते विविधैर्वज्रनाभवत् || १७१ ||\n\nषष्ठावरणदेवानां तद्द्वार्स्थानां विशेषतः |\nध्यानं श्रृणु क्रमेणैव तत्त्वतो मुनिपुङ्गव || १७२ ||\n\nपूर्वादीशानपर्यन्तं षष्ठावरणसंस्थिताः |\nएताश्च देवता विप्र तेजोरूपं समाश्रिताः || १७३ ||\n\nकालो वियन्नियन्ता च शास्त्रं नानाङ्गलक्षणम् |\nविद्याधिपतयश्चैव सरुद्राः सगणः शिवः || १७४ ||\n\nप्रजापतिसमूहस्तु इन्द्रः सपरिवारकः |\nतन्मुख्यद्वाश्चतुष्के तु पूर्ववत् संस्थिताः क्रमात् || १७५ ||\n\nचक्रशङ्खौ पद्मगदे लाङ्गलं मुसलं शराः |\nशार्ङ्गं चैते क्रमाद्ध्येया विद्युत्तुहिनकुन्दभाः || १७६ ||\n\nपीतनीलसितारक्तसितगोक्षीरसन्निभैः |\nहरितालारुणाभैस्तु वस्त्रमाल्यानुलेपनैः || १७७ ||\n\nसर्वरत्नमयैर्युक्तैर्भूषणैरप्यलङ्कृताः |\nमहाबला महावीर्यास्त्वेकवक्त्रा द्विबाहवः || १७८ ||\n\nएते तु नायकाः सर्वे स्वचिन्हाङ्कितमस्तकाः |\nदुष्टौघं तर्जयन्तश्च दक्षिणेन करेण तु || १७९ ||\n\nकटिमालम्ब्य वामेन स्थानकैः सुसमैः स्थिताः |\nदृढव्रतो बहुशिरा महाकायो महाबलः || १८० ||\n\nजितक्रोधो दुराधर्षो महोत्साहस्त्रिविक्रमः |\nअतुलो दुष्टहाऽर्चिष्मान् सर्वदृग् दुरतिक्रमः || १८१ ||\n\nविषमो गहनोऽमोघः षोडशोपप्रवेशकाः |\nशक्राग्निमध्यमारभ्य शक्रेशानान्तरावधि || १८२ ||\n\nशुक्लशोणसुवर्णालिपिङ्गरक्तसितासिताः |\nरक्तपीतातसीहेमाः शोणशुभ्रसितासिताः || १८३ ||\n\nवर्णानुरूपसद्वस्त्रमाल्यालेपनभूषणाः |\nनामानुरूपचारित्राः शङ्खमुद्गरधारिणः || १८४ ||\n\nसव्येतरक्रमेणैव प्रवेशकनिषेधकाः |\nक्षणाद्भुवनसंहारसृष्टिस्थितिकृतिक्षणाः || १८५ ||\n\nउक्तानेतान् क्रमेणैव पूर्ववत् संप्रपूजयेत् |\nमुनयः सप्त पूर्वेऽन्ये ग्रहास्तारादिकैर्वृताः || १८६ ||\n\nजीमूताश्चाखिला नागास्त्वप्सरोगण उत्तमः |\nओषध्यश्चैव पशवो यज्ञाः साङ्गखिलास्तु ये || १८७ ||\n\nसूक्ष्मरूपेण तिष्ठन्ति पूर्ववत् सप्तमावृतौ |\nसंभवः प्रभवश्चैव पूर्णः पुष्कर एव च || १८८ ||\n\nआनन्दो नन्दनश्चैव वीरसेनसुषेणकौ |\nतन्मुख्यद्वारशाखास्थौ द्वौ द्वौ दक्षिणवामयोः || १८९ ||\n\nसंभवः श्वेतवर्णस्तु प्रभवः कुन्दसन्निभः |\nपूर्णस्तु रक्तवर्णाभस्त्वतिरक्तस्तु पुष्करः || १९० ||\n\nआनन्दः पीतवर्णस्तु हेमाभो नन्द उच्यते |\nकृष्णाभो वीरसेनस्तु सुषेणोऽञ्जनसन्निभः || १९१ ||\n\nमकुटाङ्गदचित्राङ्गा गदाहस्ता द्विबाहवः |\nचतुर्भुजा वा विप्रेन्द्र शङ्खचक्रगदाधराः || १९२ ||\n\nपूर्ववत् पाणिनान्येन प्रेवशकनिषेधकाः |\nदंष्ट्राकरालवदना निग्रहानुग्रहक्षमाः || १९३ ||\n\nक्षेमकृच्छिवकृत् प्राज्ञो होमकृद्भूतभावनः |\nयुगान्ताग्न्यशनश्चैव संवर्तो भीषणस्तथा || १९४ ||\n\nसंक्रन्दनश्चानिमिषः शतपर्वा शताननः |\nऔदुम्बरः प्राकृतिको द्वि रामश्चांशुमाल्यपि || १९५ ||\n\nऔपदौवारिकं त्वेतद्गणषोडशकं क्रमात् |\nदृढव्रतादिसदृशं वर्णतः षड्भूजान्वितम् || १९६ ||\n\nवामदक्षिणयोगेन पृष्ठतः पूर्वपश्चिमम् |\nशङ्खमुद्गरपझाक्षवराभयसमन्वितम् || १९७ ||\n\nनानावर्णस्रगुष्णीषवस्त्रालेपनभूषणम् |\nप्रागुक्तगणशौर्याढ्यं सर्वकर्मकृतिक्षमम् || १९८ ||\n\nतच्छोभाष्टकरक्षार्थं शतमन्युर्विरोचनः |\nअप्रतर्क्यस्त्वनुल्लङ्घ्यस्त्वप्रमेयाभिधानकः || १९९ ||\n\nअमर्षी च महद्भूतः केऽराक्षस्तथाष्टमः |\nइन्द्राग्निमध्योपद्वारपार्श्वशोभास्वनुक्रमात् || २०० ||\n\nएकाकशः स्थिताः शूराः प्रवेशकनिषेधकाः |\nनीलपीतजपाश्यामसितहिङ्गुलकेन्दुभाः || २०१ ||\n\nमहाबला महावीर्याः सुदुर्लङ्घ्यपारक्रमाः |\nनानाविधाम्बरैः स्रग्भिर्भूषणैरनुलेपनैः || २०२ ||\n\nअन्यैरनुपदिष्टैश्च यथाशोभमलंकृताः |\nषाड्गुण्यमहिमायुक्ताश्चतुर्हस्ताः क्रमेण तु || २०३ ||\n\nपृष्ठदक्षिणवामाभ्यां चक्रशङ्खसमन्विताः |\nगदाग्रोपरिविश्रान्तमुक्यहस्तद्वयान्विताः || २०४ ||\n\nद्वारोपद्वारशोभेशानेतान् संपूजयेत् क्रमात् |\nविद्या चैवापरा विद्या पावकश्चैव मारुतः || २०५ ||\n\nचन्द्गार्कौ वारि वसुधेत्येताः संसारदेवताः |\nसूक्ष्मरूपेण तिष्ठन्ति बाह्यावरणभूतले || २०६ ||\n\nअमरेशो विरूपाक्षः सुधर्मिष्ठो नियामकः |\nसर्वसत्त्वाश्रयश्चातिगहनस्तदनन्तरम् || २०७ ||\n\nमहाराजेश्वरश्चापि धनाध्यक्षेश्वरस्तथा |\nएत् गणेश्वरास्त्वष्टौ तन्मुख्यद्वारपालकाः || २०८ ||\n\nध्येयाश्चतुर्भुजाः सर्वे मुख्यपाणिद्वयेन तु |\nअमरेशविरूपाक्षौ वज्रवेत्रलताकरौ || २०९ ||\n\nपृष्ठकाभ्यां तु पाणिब्यां चक्रशङ्खसमुज्ज्वलौ |\nकुङ्कुमाञ्जनसंकाशौ दंष्ट्रया विकृताननौ || २१० ||\n\nदक्षिणोत्तरयोगेन लाञ्छनव्यत्ययान्वितौ |\nद्वारदक्षिणवामस्थौ प्रवेशकनिषेधकौ || २११ ||\n\nसुधर्मिष्ठो नियन्ता च सुसितश्यामलप्रभौ |\nसुभीमदण्डहस्तौ च वज्रायुधविवर्जितौ || २१२ ||\n\nयथाक्रमोदितानन्यान् धारयन्तौ यथाविधि |\nसर्वसत्वाश्रयश्चातिगहनः श्यामलः सितः || २१३ ||\n\nकिन्तु पाशकरावेतौ पूर्ववद्भुजभूषितौ |\nमहाराजेश्वरो रक्तो धनाध्यक्षेश्वरोऽसितः || २१४ ||\n\nशिशिरायुधसंयुक्तौ त्रिकमन्यद्यथा पुरा |\nमहाबला महावीर्या दुष्टदोषभयङ्कराः || २१५ ||\n\nदुर्निरीक्षाश्च दुर्धार्षा दैत्यदानवहिंसकाः |\nनानामहार्घवासोभिः भूषालेपैरलंकृताः || २१६ ||\n\nमहर्षभं प्रभूतं च गम्भीरं प्राणगोचरम् |\nयोगाङ्गं योगनिलयं सनातनमश्रृङ्खलम् || २१७ ||\n\nतारकान्तरितं तारं विरामं विषमं तथा |\nदुरतिक्रमं दुर्ग्रहं च सुधूम्रमनिलाशनम् || २१८ ||\n\nतत्सालकोपद्वारेषु विन्यसेत् पूर्ववर्त्मना |\nउक्तोपद्वारपालानां वर्णतः सममुज्ज्वलम् || २१९ ||\n\nगणषोडशकं त्वेतच्चतुष्पाणिसमन्वितम् |\nगौणवामकराद्यं तु मुख्यवामकरावधि || २२० ||\n\nशङ्खपट्टसहस्तं च निषेधाबिनयोद्यतम् |\nप्रवेशाभिनयाङ्कं च नानावर्णाम्बरस्रजम् || २२१ ||\n\nनानास्थानकसंयुक्तं नानाभूषणभूषितम् |\nअक्षसूत्रधरं वाऽथ प्रपन्नानां प्रवेशकृत् || २२२ ||\n\nनिषेधकृत्तथान्येषां न्यस्तव्यं मुनिसत्तम |\nदेवव्रतं निरातङ्कं भीमं च पुरुषं तथा || २२३ ||\n\nउग्रं वीरेश्वरं रम्यमरिष्टं मुनिसत्तम |\nअनिर्विण्णं युगान्तांशं शतानन्दं शताननम् || २२४ ||\n\nतेजोधरं विशालाक्षं युगांशं देवनन्दनम् |\nएतद्द्विरष्टशोभासु गणमेकैकशो न्यसेत् || २२५ ||\n\nउपद्वारेशसदृशं वर्णतो लाञ्छनैर्विना |\nचतुर्भिः पाणिभिश्चैव पृष्ठदक्षिणपूर्वकम् || २२६ ||\n\nमुख्यदक्षिणहस्तान्तं शह्खचक्रगदाधरम् |\nनिषेधकृच्च पापानामपापानां प्रवेशकृत् || २२७ ||\n\nनानास्रगम्बरोष्णीषभूषालेपाद्यलंकृताः |\nअनन्ताचिन्त्यविभवाः सर्वभूतसमाश्रयाः || २२८ ||\n\nनानाशस्त्रास्त्रकुशला नानाज्ञानसमन्विताः |\nनिरस्तानेकदैत्येशाः साधूनां पालनौद्यताः || २२९ ||\n\nद्वारद्वयान्विते साले मुख्यद्वारगतावुभौ |\nतिष्ठतः सूक्ष्मरूपेण तदन्यद्वारपार्श्वयोः || २३० ||\n\nप्राकारसर्वकोणेषु वह्निकोणादितो न्यसेत् |\nप्रभवाप्ययरूपाणां मूर्तीनां चतुरात्मनाम् || २३१ ||\n\nतथा मूर्त्यन्तराणां च तत्कान्तानामनुक्रमात् |\nमन्त्राणामस्त्रसह्घादि तेषां रूपमनुस्मरन् || २३२ ||\n\nचतुर्णामपि कोणानामव्यक्तं भवनाद्बहिः |\nसंयजेद्भवनाम्नावै यस्मान्नान्यो भवः स्मृतः || २३३ ||\n\nतेषां बहिः स्वमन्त्रेण दिक्क्रमेण तु हेतिराट् |\nस्वमरीचिगणेनैव भासयन्तं निवेशय् च || २३४ ||\n\nन्यस्यैवमर्चनं कुर्यान्मन्त्रमुद्रान्वितेन तु |\nनिरीक्षणादिशुद्धेन अर्घ्यस्रक्चन्दनादिना || २३५ ||\n\nवासुदेवाभिधानस्तु देवः षाड्गुण्यविग्रहः |\nकर्मिणामुपकारार्थं प्रासादं स्थूलविग्रहम् || २३६ ||\n\nसर्वज्ञानक्रियाढ्यं च सर्वतत्वसमाश्रयम् |\nसमासाद्यानुगृह्णाति सदार्चान्तर्गतः प्रभुः || २३७ ||\n\nतस्मात्तदङ्गभूतेषु प्राकारेष्वष्टसु क्रमात् |\nपृष्व्यादिबुद्धिनिष्ठं तु बाह्यं तत्वाष्टकं न्यसेत् || २३८ ||\n\nप्रासादश्चाह्गसंयुक्तः प्रकृतिस्त्रिगुणात्मिका |\nतद्गता प्रतिमा जीवस्तद्गतः परमः पुमान् || २३९ ||\n\nअतोऽधिदैवतान्यत्र तत्वान्येतान्यनुक्रमात् |\nसर्वत्र व्यापकत्वेन ध्यात्वा संपूजयेत्ततः || २४० ||\n\nसर्वाधारमयेनैव सर्वतत्वाश्रयेण च |\nसर्वदोषविषघ्नेन कालचक्राम्बुजेन तु || २४१ ||\n\nसम्पुटीकृत्य भवनं सप्राकारमधोर्ध्वतः |\nसंपूज्य ह्नादयीं मुद्रां चक्रमुद्रासमन्विताम् || २४२ ||\n\nप्रदर्श्य सर्वतोदिक्कं कवचेनावकुण्ठयेत् |\nएकमूर्तिविधाने च तथैकद्वारभूषिते || २४३ ||\n\nभवनेऽयं विधानः स्याद्दिग्व्यूहपरिनिष्ठिते |\nचतुर्द्वारान्विते गेहे दिग्द्वाराग्रस्थमण्डपे || २४४ ||\n\nसर्वतोभद्रसाले च अघनिर्मोचनेऽपि च |\nसदध्वाख्येऽथ धर्माख्ये द्वारद्विद्वितयान्विते || २४५ ||\n\nद्वारपालगणन्यासे विशेषोऽयं प्रदर्श्यते |\nचण्डाद्याश्च सुभद्रान्ताः प्रासादद्वाश्चतुष्टये || २४६ ||\n\nन्यसनीयाः क्रमेणैव पूर्ववद् द्वन्द्वयोगतः |\nद्वारोर्ध्वोदुम्बरद्वन्द्वद्वितयस्था यथाक्रमम् || २४७ ||\n\nलक्ष्मी कीर्तिर्जया माया देव्यः प्रागुक्तलक्षणाः |\nसत्यः सुपर्णो गरुडः तार्क्ष्यस्त्वग्रेषु संस्थिताः || २४८ ||\n\nअनिर्वर्ती महावर्ती दर्पहा सर्वजित् स्थिरः |\nजयन्तो भयकृन्मानी त्वष्टमो द्विजसत्तम || २४९ ||\n\nदिगग्रमण्डपद्वारशाखापार्श्वं समास्थिताः |\nअनिर्वर्ती महावर्ती कृष्णाभः शुकसन्निभः || २५० ||\n\nदर्पहा सर्वजिच्चैव पाण्डुरक्तसुवर्णभौ |\nस्थिरो जयन्तः सततं श्यामाञ्जनसमद्युती || २५१ ||\n\nभयकृच्चैव मानी च पिङ्गलः पाण्डुरोज्ज्वलः |\nद्विभुजाः सर्व एवैते दक्षिणेन करेण तु || २५२ ||\n\nनन्दकं शङ्खमन्येन दधानाः क्रूरविक्रमाः |\nयदा चतुर्भुजा ध्येयाः तदा चैते गणेश्वराः || २५३ ||\n\nमुख्यदक्षिणहस्तेन खड्गवेत्रलतान्विताः |\nतथा वामकरे शङ्खं पृष्ठगे दक्षिणादितः || २५४ ||\n\nपाणिद्वये चक्रपझौ बिभ्रतो ज्वलनप्रभौ |\nनानावस्त्रस्रगुष्णीषभूषणालेपनान्विताः || २५५ ||\n\nव्यत्यस्तहस्तचरणा लाञ्झनव्यत्ययान्विताः |\nऊर्जितश्चामृताङ्गस्तु सर्वाङ्गः सर्वतोमुखः || २५६ ||\n\nशुभ्राङ्गो वरदश्चैव वागीशः शब्दविक्रमः |\nपाञ्चजन्यविशेषा हि द्वौ द्वौ चैव क्रमात् स्थितौ || २५७ ||\n\nसर्वतोभद्रसालस्थचतुर्द्वारेषु पूर्ववत् |\nद्विबाहवस्तु संस्मार्या दक्षिणेन करेण तु || २५८ ||\n\nगृहीतमुसलाः सर्वे शङ्खमन्येन पाणिना |\nदधानाश्चैव चत्वारः पूर्वे बन्धूकसन्निभाः || २५९ ||\n\nअन्ये परभृताभास्तु सर्वभूषणभूषिताः |\nबलेन महता क्षिप्तदेवासुरमहोरगाः || २६० ||\n\nएकवीराऽसहायाश्च अप्रयत्नेन लीलया |\nआब्रह्नभवनं शश्वत् परिवर्तनकृत्क्षमाः || २६१ ||\n\nविश्वेशो विश्वभुग्विश्वो विश्वात्मा विश्वलोचनः |\nविश्वपादो विश्वभुजः तथा वै विश्वकर्मकृत् || २६२ ||\n\nएते द्वितीयसालस्य दिग्द्वारेषु नियामकाः |\nद्विबाहवः परिज्ञेया वामदक्षिणयोगतः || २६३ ||\n\nगदाखड्गास्त्रसंयुक्ताः करण्डमकुटान्विताः |\nशोणपिङ्गसितश्यामरक्तपीतसितासिताः || २६४ ||\n\nसर्वर्णाम्बरालेपस्रग्भूषाभिर्विराजिताः |\nएकवीराऽसहायाश्च सर्वदोषनिवारकाः || २६५ ||\n\nतद्द्वारान्तरभागेषु वामदक्षिणयोगतः |\nप्रासादाभिमुखान् न्यस्येन्निधिनाथेश्वरान् क्रमात् || २६६ ||\n\nशङ्खपझौ महापझशतधामाभिधौ ततः |\nअखण्डितः सन्ततश्चानन्तधार इति श्रुतः || २६७ ||\n\nसर्वद्वार इति ख्यातः प्रथमौ पूर्वमीरितौ |\nअन्येषां वक्ष्यते षण्णां वर्णरूपादिकं क्रमात् || २६८ ||\n\nरक्तः कृष्णः सुवर्णाभः सितारुणतमालभाः |\nशङ्खपझनिधीशोक्तसर्वलक्षणलक्षिताः || २६९ ||\n\nवसुरत्नसुवर्णाष्टलोहधान्यधनाधिपाः |\nसर्वौषधिनिधीशानास्तेषामूर्ध्वे सुखासनाः || २७० ||\n\nसर्वालङ्कारसंयुक्ताः स्वाश्रिताभिमतप्रदाः |\nततस्तृतीयावरणद्वारेषु द्वन्द्वयोगतः || २७१ ||\n\nतद्दक्षिणोत्तराभ्यां तु शाखाभ्यां विन्यसेत् क्रमात् |\nपुरतश्चक्रगरुडौ हलतालौ तु दक्षिणे || २७२ ||\n\nपश्चिमे शार्ङ्गमकरौ सौम्ये नन्दकृश्यकौ |\nचक्रपक्षीशताराणां शार्ङ्गनन्दकयोरपि || २७३ ||\n\nस्वेषु स्थानेषु पूर्वोक्तं वर्णरूपादिकं द्विज |\nअन्येषां तालपूर्वाणां त्रयाणामथ वक्ष्यते || २७४ ||\n\nतालो ध्वजः स्याद्भूतादिकालरूपाभिमानकः |\nझषः सर्वाङ्गनिभृतो जगद्बीज उदाहृतः || २७५ ||\n\nस सर्वोपद्रवो ऋश्यः संसारश्चपलात्मकः |\nएतान् सूक्ष्मस्वरूपेण ध्यात्वा संपूजयेत् क्रमात् || २७६ ||\n\nगङ्गा च यमुना गोदा नदी च महती तथा |\nवितस्ता नर्मदा चैव जम्ब्वाख्या च सरस्वती || २७७ ||\n\nनद्यश्चतुर्थसालस्य दिग्द्वारेषु क्रमात् स्थिताः |\nगङ्गायमुनायोरुक्तं वर्णरूपादिकं पुरा || २७८ ||\n\nताभ्यामन्याः समानास्तु वर्णशोभां विनैव तु |\nसितारुणासितस्वर्णसितकुन्दसमप्रभाः || २७९ ||\n\nप्रमत्तप्रौढवेषाश्च नानाभरणभूषिताः |\nसर्वधातुविचित्राङ्गाः सर्वरत्नविराजिताः || २८० ||\n\nसुधाकुम्भधरा द्वाभ्यां कराभ्यां पूर्ववच्च ताः |\nएवं दिग्द्वारभवनद्वार्स्थस्थितिरुदाहृता || २८१ ||\n\nएकमूर्तेषु दिङ्मूर्तेः प्राकारेषूर्ध्वगेषु च |\nद्वारादयस्तदीयाश्च सामान्याः समुदाहृताः || २८२ ||\n\nसर्वसालप्रतीहारशाखापार्श्वगतावुभौ |\nध्येयौ वा स्थापनीयौ वा बाह्यहारगतौ यदि || २८३ ||\n\nयथोक्तलक्षणोपेतौ स्थापनीयौ यथाक्रमम् |\nएवमावरणेशानान् ध्यात्वा संस्थाप्य वार्चयेत् || २८४ ||\n\nध्यानोत्थाः पीठदेशेषु स्वाकाराः स्वासु सझसु |\nतदर्थमङ्कणक्षेत्रं त्रिधा वा पञ्चधा भवेत् || २८५ ||\n\nत्रिभागमेकभागं वा त्यक्त्वा तन्मध्यतो बहिः |\nपीठं वायतनं कुर्यात् सर्वदिक्ष्वनत्रेऽथवा || २८६ ||\n\nअधरोत्तरनिष्ठाभ्यां प्रागुक्ते पूर्ववत् स्थिते |\nशिलेष्टकादिभिः क्लृप्ताः पीठिका हस्तविस्तृताः || २८७ ||\n\nतदर्धेनोछ्रिताः सर्वाः सर्वालङ्कारशोभिताः |\nचतुश्राः सुवृत्ता वा संपूज्या वाऽथ केवलाः || २८८ ||\n\nप्रामादिवास्तुदेवानां स्वदिग्भागगतेषु च |\nगोमयादिविलिप्तेषु मण्डलेषु बलिं हरेत् || २८९ ||\n\nविस्तारोच्छ्रायमानाद्वै पीठाः प्रागुक्तलक्षणाः |\nअर्धमानेन वा कार्या रथयात्राऽविरोधकम् || २९० ||\n\nएवमावरणेशानाः पीठेषु स्वासु दिक्षु च |\nदुष्टदोषनिरासार्थं प्रासादाभिमु खाः स्थिताः || २९१ ||\n\nचतुः स्थानावतीर्णस्य द्वारे च यजनालये |\nस्थापनं गणनाथानां श्रृणु त्वं मुनिपुङ्गव || २९२ ||\n\nवास्तुक्षेत्रेशसंज्ञौ द्वौ प्राग्द्वारे पूर्ववत् स्थितौ |\nलक्ष्मीः कीर्तिर्जया माया द्वारेषूर्ध्वस्थिताः क्रमात् || २९३ ||\n\nवज्रनाभादयो देवा द्वौ द्वौ दिग्द्वारशाखयोः |\nप्रागादिद्वारकुम्भेषु संभवप्रभवादयः || २९४ ||\n\nकुमुदाद्यन्तरङ्गं च भूतानामष्टकं परम् |\nद्वारान्तर्युग्मयुक्त्या तु भ्रमणीदेशमाश्रितम् || २९५ ||\n\nसुपर्णश्चक्रसंज्ञश्च सत्यः कौमोदकी द्विज |\nयोजनीयाः क्रमेणैव द्वाराणामग्रभूतले || २९६ ||\n\nहेमदण्डगतः सत्यः किन्तु पश्चिमदिग्गतः |\nचण्डाद्याश्च सुभद्रान्ता द्वौ द्वौ प्रागादिषु द्विज || २९७ ||\n\nदक्षिणोत्तरयोगेन तोरणस्तम्भमूलगाः |\nचक्रद्वितयमध्यस्थः पक्षीशस्तोरणोपरि || २९८ ||\n\nसुसितासु पताकासु सत्याख्यो विहगाधिपः |\nसुपर्णः शोणवर्णासु गरुजः पिङ्गलासु च || २९९ ||\n\nराजपाषाणवर्णासु तार्क्ष्यसंज्ञः प्रतिष्ठितः |\nनानावर्णपताकायां संपूज्यो विहगेश्वरः || ३०० ||\n\nइन्द्रादिलोकपालास्ते सिद्धसङ्घपुरस्सराः |\nवज्रादयस्तदस्त्राश्च स्वासु दिक्षु बहिः स्थिताः || ३०१ ||\n\nमुख्यकल्पेऽथवान्येषु निमित्तेष्वेवमाचरेत् |\nअनुकल्पेऽथ चण्डादीन् वास्तुनाथादिपूर्वकम् || ३०२ ||\n\nद्वारेषु केवलान् न्यस्य गरुडान्तं प्रपूजयेत् |\nसर्वद्वारेषु वा पूज्यः सहेतीशः पतत्रिपः || ३०३ ||\n\nविविधासु प्रतिष्ठासु जीर्णोद्धारविधावपि |\nमहोत्सवेषु सर्वेषु ध्वजारोहणकर्मणि || ३०४ ||\n\nमङ्गलाङ्कुररोपे च पवित्रारोहणादिषु |\nतथा चानन्तकलशाद्यभिषेकविधावपि || ३०५ ||\n\nप्रायश्चित्तेष्वनित्येषु तुलारोहादिषु द्विज |\nशान्तिकादिषु मुख्येषु काम्येष्वन्येषु नित्यशः || ३०६ ||\n\nमुख्यकल्पोक्तविधिना कुर्यादन्यत्र चान्यथा |\nसिद्धसङ्घास्तथेन्द्राद्यास्तदस्त्राश्च यथाक्रमम् || ३०७ ||\n\nलोकदिक्पालकास्त्वेते स्वसेनाभिः समावृताः |\nप्रसिद्धप्राग्वशेनैव नित्यं स्वस्थानमाश्रिताः || ३०८ ||\n\nदिकपालकत्वादासृष्टेर्यतस्तेषां स्थितिः स्थिरा |\nभगवन्मन्त्रमूर्तीनामनन्तानां महामते || ३०९ ||\n\nस्वस्थानस्था नमस्यन्ति पूजयन्ति जपन्ति च |\nध्वजाद्यैरुपचारैश्च सम्यक् परिचरन्ति च || ३१० ||\n\nकैवल्यसिद्धये शश्वद्बहुभिः स्वानुगैः सह |\nपालयन्ति च भक्तानां बलमोजो ददन्ति च || ३११ ||\n\nध्वंसयन्ति च विघ्नौघमनिशं मन्त्रयाजिनाम् |\nसंरक्षन्ति फलं मान्त्रं वर्धमानं द्विलक्षणम् || ३१२ ||\n\nअधिकारमनादीयं शक्तिबीजं जगत्प्रभोः |\nदिक्सिद्धये दशात्मत्वं तदव्यत्त्यष्टदिशात्मिका || ३१३ ||\n\nबाह्यत्रिसालभूमिष्ठाः कालाद्या भवदेवताः |\nतत्साधकत्वात् पूर्वोक्तदिग्भागनियताः सदा || ३१४ ||\n\nवज्रनाभादयो देवा लोकदिग्द्वारपालकाः |\nतथामरेशपूर्वाश्च संभवप्रभवादयः || ३१५ ||\n\nप्रसिद्धप्राक्क्रमेणैव दिग्द्वारेषु स्थिताः क्रमात् |\nकालाद्यमष्टकं नित्यमिन्द्राद्यं रुद्रपश्चिमम् || ३१६ ||\n\nनियन्ता कालतत्वान्ते तदन्ते सुस्थितं वियत् |\nक्रमात् पूर्वोत्तरे कोणे न्यसेद्दक्षिणपश्चिमे || ३१७ ||\n\nविद्याऽविद्याद्वयं यद्वै स्वपदस्थेऽग्निमारुते |\nचन्द्रादित्यावुदग्याम्यस्थानयोर्विनिवेश्य च || ३१८ ||\n\nप्रत्यग्भागगतं तोयं प्राग्भागे विन्यसेद्धराम् |\nकुमुदाद्यावृतीशाना लोहिताक्षादयस्तथा || ३१९ ||\n\nवज्रनाभादिकं मुक्त्वा द्वारपालत्रिरष्टकम् |\nद्वारपालगणास्त्वन्ये सालकोणगणास्तथा || ३२० ||\n\nप्रोक्तक्रमेण तिष्ठन्ति भगवत्प्रागपेक्षया |\nकुमुदादिगणेशानाः पुरग्रामादिवास्तुनि || ३२१ ||\n\nपालिकावसथे चैव दिक्पालोक्तवशात् स्थिताः |\nत्रिसन्ध्यमेवं देवानां बलिदानं समाचरेत् || ३२२ ||\n\nसंकल्पितेषु सालेषु द्वारावरणवासिनाम् |\nअसंकल्पितसालोक्तदेवानां नाचरेद्बलिम् || ३२३ ||\n\nतत्तन्निर्माणकाले तान् प्रतिष्ठाप्य यथाविधि |\nदेवयात्रा समेतं तु बलिदानं समाचरेत् || ३२४ ||\n\nएवं सर्वं समपाद्य महापीठोर्ध्वभूतलम् |\nप्रक्षालितं समारुह्य प्राङ्मुखो वाप्युदङ्मुखः || ३२५ ||\n\nतदूर्ध्वाम्बुजदिक्पत्रे कुमुदादीनथान्तरे |\nसर्वभूतान् पारिषदानाहूय ग्रहसंज्ञितान् || ३२६ ||\n\nसंपूज्य सोदकं तत्त बलिशेषं समुत्किरेत् |\nपश्चादाचम्य विधिवत् स्नात्वा वा संविशेद्गृहम् || ३२७ ||\n\nसर्वद्वारावृतीशानां सोणस्थानां समर्चने |\nनतिप्रणवसंयुक्तस्वनाम मन्त्र ईरितः || ३२८ ||\n\nमहापीठस्थभूतानां पार्षदानां गृहात्मनाम् |\nतारान्ते विष्णुशब्दं च नियुञ्ज्यादुदितक्रमात् || ३२९ ||\n\nसर्वकोणगता मन्त्राः फडन्ताः समुदीरिताः |\nसर्वे समुदिता मन्त्राः स्वाहान्ता होमकर्मणि || ३३० ||\n\nध्यात्वैवमर्च्य तन्मन्त्रैरर्घ्याद्यैरुपचारकैः |\nदर्शयेदावृतीशानां मुद्रां तर्जनिसंज्ञिताम् || ३३१ ||\n\nद्वारपालगणानां तु चण्डाद्युक्तमनन्तरम् |\nधर्माद्यावरणादूर्ध्बं हेतुना येन केनचित् || ३३२ ||\n\nबलिदानमशक्यं चेत्तत्रत्यानां यथाक्रमम् |\nसर्वतोभद्रपूर्वेषु द्विगुणीकृत्य चाचरेत् || ३३३ ||\n\nमुख्यकल्पे तथान्यत्र यथाशक्त्यावृतिक्षितौ |\nतद्बाह्यावृतिदेवानामावृत्यावृत्य तर्पयेत् || ३३४ ||\n\nद्वारोपद्वारपालानां तस्मिन् द्वारे समर्पयेत् |\nमहापीठोदितानां च तद्द्वाराग्रगमण्डले || ३३५ ||\n\nध्यानोत्थानां तु सञ्चारे न दोषः केन हेतुना |\nतत्तदावरणद्वारदेशेषूक्तक्रमेण तु || ३३६ ||\n\nद्रव्यमूर्तिगतानां च संचारः स्यादनिष्टदः |\nएवमावृतिदेवानां त्रिसन्ध्यं बलिमाचरेत् || ३३७ ||\n\nनित्योत्सवार्थबिम्बस्य सन्निधौ तत् समाचरेत् |\nनृत्तगेयादिसंयुक्तं वेदघोषसमन्वितम् || ३३८ ||\n\nनित्योत्सवार्थबिम्बे तु यानान्निपतिते भुवि |\nउत्तमं स्नपनं कृत्वा शान्तिहोमं समाचरेत् || ३३९ ||\n\nयानमारोप्य तद्बिम्बं पुनर्नित्योत्सवं चरेत् |\nद्वादशाहं व्रतं कुर्यात् साधकः खिन्नमानसः || ३४० ||\n\nजपेत् स्वमन्त्रायुतकं यदि भेदादिदूषिते |\nविधिवत् तत् समाधाय कृत्वा संप्रोक्षणं ततः || ३४१ ||\n\nउत्सवं शेषणापाद्य खिन्नचित्तस्तु साधकः |\nतदारभ्य निराहारो ब्रह्नचर्यव्रते स्थितः || ३४२ ||\n\nचतुष्कमयुतानां तु स्वमन्त्रस्य तदा जपेत् |\nतत्र त्रिरात्रं षडहं द्वादशाहं द्विपक्षकम् || ३४३ ||\n\nव्रतमाचर्य यत्नेन पात्रेभ्यो दानमाचरेत् |\nगोभूहेमादिकानां तु यथाशक्ति द्विजोत्तम || ३४४ ||\n\nदैवाद्बृहति भङ्गे वा तदा बिम्बान्तरेण तु |\nस्नपनादिनियुक्तेन बलिदानैस्तु कैवलैः || ३४५ ||\n\nकर्मशेषं समापाद्य कृत्वा मन्त्रविसर्जनम् |\nजीर्णोद्धारक्रमेणैव व्रताचरणमाभेत् || ३४६ ||\n\nजपायुतचतुष्क च त्रिरात्राद्यं चतुष्टयम् |\nयावद्बिम्बसमापत्तिर्भूयः कृछ्रादिकं चरेत् || ३४७ ||\n\nबिम्बारम्भदिनात् पूर्वं ततस्त्वेकादशाह्निकम् |\nव्रतं कृत्वा तु देवे तु विम्बारम्भदिने द्विज || ३४८ ||\n\nसंपूज्य द्वादशाचार्यान् सममूल्यं पृथक् पृथक् |\nतेब्यो द्वादशदानानि दत्बा गोभूतिलानि वा || ३४९ ||\n\nएतेषां सन्निधौ भूयो बिम्बापादनमारभेत् |\nयद्वाबिम्बं समादध्यात् प्रतिष्ठादिक्रमाच्चरेत् || ३५० ||\n\nगोभूहेमादिकानां तु दानं चापि समाचरेत् |\nजातलोकापवादस्तु भूयश्च व्रतमाचरेत् || ३५१ ||\n\nयावल्लोकापवादस्तु शान्तः स्यातावदाचरेत् |\nमनःप्रसादपर्यन्तकालं च व्रतमाचरेत् || ३५२ ||\n\nअन्येषामपि बिम्बानां जाते भेदादिके सति |\nएवमेव भेवद्विप्र प्रायस्चित्तविधिक्रमः || ३५३ ||\n\nशूद्रस्याराधकस्यैवं प्रायश्चित्तं समीरितम् |\nवैश्यस्य द्विगुणं त्वेतत् त्रिगुणं क्षत्रियस्य तु || ३५४ ||\n\nचतुर्गुणं ब्राह्नणस्य प्रायश्चित्तं समीरितम् |\nमनुष्यस्थापितानां तु बिम्बानां भेदनादिके || ३५५ ||\n\nसञ्जाते साधकस्यैवं प्रायश्चित्तं समीरितम् |\nआर्षे तु भगवद्बिम्बे तदेव द्विगुणं भवेत् || ३५६ ||\n\nदेवैः प्रतिष्ठिते बिम्बे तदेव त्रिगुणं भवेत् |\nसिद्धप्रतिष्ठिते बिम्बे तदेतत् स्याच्चतुर्गुणम् || ३५७ ||\n\nस्वयंव्यक्तेषु बिम्बेषु जाते भेदादिके सति |\nप्रायश्चित्तं यथोक्तं तु भवेत् पञ्चगुणं द्विज || ३५८ ||\n\nद्विविधं स्यात् स्वयंव्यक्तं बिम्बं भगवतो विभोः |\nसालग्रामशिलारूपैरितरैस्तु शिलादिभिः || ३५९ ||\n\nउभयत्र समानं स्यात् प्रायश्चित्तं समीरितम् |\nतत्रायं हिविशेषः स्यात् स्वयंव्यक्तादिषु द्विज || ३६० ||\n\nपूजायां वर्तमानायां समाधानादिकं चरेत् |\nप्रायश्चित्तादिकं सर्वं सविशेषं समाचरेत् || ३६१ ||\n\nस्वयंव्यक्तादिकानां तु विना मर्त्यप्रतिष्ठितम् |\nसर्वेषामपि विम्बानां प्राप्तमेकतमं तु यत् || ३६२ ||\n\nखीकारसमये विप्र लक्षणादिविवर्जितम् |\nखण्डितं स्फुटितं वापि यथावस्थितमेव हि || ३६३ ||\n\nस्वीकृत्याराधयेन्नित्यं न दोषस्तस्य विद्यते |\nसालग्रामशिलाबिम्बे तत्तन्मूर्तिविनिर्णयम् || ३६४ ||\n\nतत्तद्व्यवस्थितैश्चिह्नैर्ज्ञात्वा सम्यक् समर्चयेत् |\nपश्चाद्भदादिके जाते प्रायश्चित्तं समाचरेत् || ३६५ ||\n\nपूर्वोदितं प्रयत्नेन साधकः क्षीणमानसः |\nचोरभूवारिवन्ह्याद्यैर्जाते भेदादिकेऽपि च || ३६६ ||\n\nबिम्बे चापहृते वापि मार्जाराद्यैश्च जन्तुभिः |\nभेदादिकेऽपि संजाते प्रागुक्तं साधकश्चरेत् || ३६७ ||\n\nतस्माद्दिनात् समारभ्य प्रायश्चित्तं तु यत्नतः |\nयस्मात् प्रागार्जितं पापं कर्म तत्रापि कारणम् || ३६८ ||\n\nतस्मात्तच्छान्तये वापि ह्यपवादस्य शान्तये |\nप्रायश्चित्तं तु कर्तव्यं विहितं प्राक् प्रयत्नतः || ३६९ ||\n\nअन्यथा पातकी स स्यादेतस्मात् पातकाद्द्विज |\nप्रमादतः कृतेप्येवं प्रायश्चित्तं समाचरेत् || ३७० ||\n\nबुद्धिपूर्वकृते मेदे प्रायश्चित्तैर्न निष्कृतिः |\nअवश्यं दण्ड्य एव स्यात् स पापिष्ठोऽतिदुर्मतिः || ३७१ ||\n\nस्वप्रमादकृते भेदे जन्त्वन्तरकृतेपि वा |\nसाधको ह्यनुतापार्तो नाचरेद्यदि कीर्तितम् || ३७२ ||\n\nप्रायश्चित्तं तथा सोपि दड्यः स्यात् प्रथमं ततः |\nप्रायश्चित्तं च वै कुर्यादयोग्यस्त्वन्यथा भवेत् || ३७३ ||\n\nगोपन्नपि च दोषस्य तस्य भेदादिकस्य च |\nदण्डश्च प्रायश्चित्तं च विधेयमुभयं भवेत् || ३७४ ||\n\nएवं भेदादिके जाते भयं स्याद्राजराष्ट्रयोः |\nतच्छान्त्यै सप्तदिवसं यजेत् कुम्भस्थलादिकम् || ३७५ ||\n\nएकस्मिन् वा त्रिसप्ताहं बिम्बसंस्थं च मन्तनपम् |\nदोषे प्रसिद्धे भेदादौ प्रायश्चित्तं समीरितम् || ३७६ ||\n\nअप्रकाशे यथोक्तात्तु चतुर्थांशं समाचरेत् |\nपूर्वं त्वपहृतं बिम्बं भूयः प्राप्तं यदि द्विज || ३७७ ||\n\nप्रायश्चित्ताद्यथोक्तात्तु यत्नेनार्थं समाचरेत् |\nबिम्बानां तु क्षते जाते श्रृणु दोषान् विशेषतः || ३७८ ||\n\nक्षतमिन्द्रियचक्रस्थं कर्तुर्भवति दोषदम् |\nआकण्ठान्नाभिपझान्तं मन्त्रस्थं पुत्रमृत्युकृत् || ३७९ ||\n\nपार्श्वद्वये तु जायायाः पृष्ठस्थं भ्रातृहानिदम् |\nनाभेर्यन्मेढ्रप्रयन्तं स्थानमासाद्य तिष्ठति || ३८० ||\n\nक्षतं सुतशिशूनां च नाशकृद्भवति द्विज |\nआकटेः पायुपर्यन्तं भगिनीनां क्षयावहम् || ३८१ ||\n\nऊरुमूलाच्च जान्वन्तं यत्र यत्र भवेत् क्षतम् |\nधनधान्यपशूनां च क्षयो भवति सर्वदा || ३८२ ||\n\nजान्वोः पादतलान्तं च भृत्यवर्गस्य दोबदम् |\nसर्वेषामनुकम्पार्थमात्मनश्चापि तृप्तये || ३८३ ||\n\nकर्ता कमलसंभूत क्षतमक्षततां नयेत् |\nअल्पक्षते समाधानं विहितं तु निबोध मे || ३८४ ||\n\nयोजयेच्चित्रबिम्बस्य गलितं गन्धभावितैः |\nसितरक्तादिकै रागैः पावनैरस्त्रमन्त्रितैः || ३८५ ||\n\nमृण्मयानां तु बिम्बानां मध्वाज्यक्षीरमिश्रया |\nमृदा कौशेयसंपूर्णयुक्त्या हेमोदसिक्तया || ३८६ ||\n\nसन्धानं कारयेद्विप्र दारुजस्य निबोधतु |\nभेदे भङ्गे च सन्दध्यादस्त्रशस्त्रद्वयेन तु || ३८७ ||\n\nअश्मजानां क्षते जाते सति रत्नशलाकया |\nसहेमया च विहितं घृष्टशाणस्य घर्षणम् || ३८८ ||\n\nमनुष्यनिर्मितानां तु ह्यश्मजानां बृहत्क्षते |\nसर्वथा विहितस्त्यागः स्वयंव्यक्तादिकेषु तु || ३८९ ||\n\nशिलामयेषु बिम्बेषु भिन्नं भग्नं च योजयेत् |\nसुवर्णनिर्मितैः पट्टैर्यथा दृढतरं भवेत् || ३९० ||\n\nयद्वा तदङ्गैर्हैमेन कृत्वा सम्यङ्नियोजयेत् |\nदारुजे लोहजेष्वेवं स्वयं व्यक्तादिकेष्वपि || ३९१ ||\n\nभेदे भङ्गे समाधिस्स्यात् स्वयं व्यक्ताश्मबिम्बवत् |\nरत्नजेऽपि समाधानमेवमेव समाचरेत् || ३९२ ||\n\nसालग्रामशिलाविम्बं भिन्नं भग्नं बृहत् क्षतम् |\nअल्पक्षतं च सौवर्णैः पट्टैर्दृढतरं यथा || ३९३ ||\n\nबन्धयेल्लोहजे बिम्बे श्रृणु मर्त्यप्रतिष्ठिते |\nकेवलस्य हि हैमस्य यथालाभं क्षेते क्षिपेत् || ३९४ ||\n\nस्वर्णरत्नमयं चूर्णं द्वादशाक्षरमन्त्रितम् |\nअन्यधा तूत्थिते बिम्बे क्षतं सम्यङ्महामते || ३९५ ||\n\nईषत्सुवर्णमिश्रेण पूरयेत् स्वेन धातुना |\nस्वयं व्यक्तादिकेऽप्येवं मुख्यकल्पे समाचरेत् || ३९६ ||\n\nप्रासादे मण्डपे वापि गोपुरादिषु वा द्विज |\nशोभार्थं संस्थितानां च बिम्बानां पररूपिणाम् || ३९७ ||\n\nव्यूहानां विभवानां च सदा भगवतो विभोः |\nभेदादिके तु सञ्जाते समादध्यात् तथैव तु || ३९८ ||\n\nतत्तत्सन्निध्यनुगुणं प्रतिष्ठादिकमाचरेत् |\nप्रायश्चित्तं समभ्यूह्य साधकस्तु समाचरेत् || ३९९ ||"
}