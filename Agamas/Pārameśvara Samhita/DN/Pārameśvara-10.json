{
    "filename": "Pārameśvara-10.txt",
    "content": "श्रीः |\n\nदशमोऽध्यायः |\n\nसनकः |\nपूर्वं तु भगवद्यागवेलायामुक्तमर्चनम् |\nप्रासादावयवस्थानां लोकादीनां समासतः || १ ||\n\nतेषां स्वरूपं नामानि स्थानान्यपि विशेषतः |\nविस्तराच्छ्रोतुयिच्छामि प्रबूहि वदतां वर || २ ||\n\nशाण्डिल्यः |\nअनेकभेदभिन्नेषु प्रासादेषु महामते |\nविस्तरेण समस्तेषु वृतायतपुरस्सरम् || ३ ||\n\nवक्ष्ये लोकाध्वतत्वानां देवतानां च संस्थितिम् |\nसन्निरोघ्य च भूलोकं पादक्षितितलेऽखिलम् || ४ ||\n\nएवं प्रासादपीठेषु भुवर्लोकं यथास्थितम् |\nस्मरेज्जङ्घावधिर्यावत् स्वर्लोकं तत्तदूर्ध्वगम् || ५ ||\n\nआरभ्य प्रस्तरोद्देशात् महच्छिखरभूमिगम् |\nजनोलोकं च तद्वेद्यां तपःसंज्ञ तदण्डकम् || ६ ||\n\nसत्यसंज्ञं च यल्लोकं तच्छिखायां तु संस्मरेत् |\nभावयेच्च पुरा व्याप्तिमेवं वै साप्तलौकिकीम् || ७ ||\n\nततश्चाध्वमयीं व्याप्तिं भावयेत्तु यथाक्रमम् |\nकुम्भाधारोपलान्तस्थमध्वषट्कं स्मरन् यजेत् || ८ ||\n\nबीजभूतं तदन्तस्थामध्वव्याप्तिमनुस्मरेत् |\nबीजतश्चाङ्कुरीभूता परस्ताद्व्यक्तिमेति सा || ९ ||\n\nप्रासादपीठपर्यन्तं कुम्भाधारोपलात्तु वै |\nभुवनाध्वा यथावस्थो भावनीयस्तु सर्वतः || १० ||\n\nगर्भोच्छ्रायावधिर्यावत् पदाध्वानं विलोकयेत् |\nमन्त्राध्वा शुकनासान्तं तत्त्वाद्व्य वेदिकावधि || ११ ||\n\nकलाद्वा तु गलान्तं च वर्णाध्वा च तदूर्ध्वतः |\nएवं कृत्वाध्वकीं व्याप्तिं ततस्तत्वानि विन्यसेत् || १२ ||\n\nसंयोज्य पार्थिवं तत्वं पादक्षितितले द्विज |\nतोयतत्वं न्यसेत् पीठे जङ्घायां तैजसं स्मरेत् || १३ ||\n\nग्रीवोद्देशावधिर्यावद्वायुतत्वं तदूर्ध्वतः |\nआकाशं शिखरस्थं स्यात्तदुद्देशात् क्रमेण तु || १४ ||\n\nन्यसेच्छब्दादितन्मात्रं यावत् पादतलान्तिमम् |\nपार्श्वतो नासिके श्रोत्रे त्वक् सुधा समुदाहृता || १५ ||\n\nगवाक्षे चक्षुषी स्यातां जिह्वा भद्राख्यवेदिका |\nघ्राणस्तु शुकनासा स्यादास्यं द्वारमुदाहृतम् || १६ ||\n\nविज्ञेयाः पाणयः स्तम्भाः पादाः पादशिला घटाः |\nपायुः स्याज्जलनिर्याणमुपस्थं तु तदन्तरम् || १७ ||\n\nमनोऽन्तर्व्योमविज्ञेयं गर्वो ब्रह्नशिलागतः |\nबुद्धिस्तु पिण्डिका ज्ञेया प्रकृतिः स्यात्तदन्तरम् || १८ ||\n\nपञ्चविंशतमो ज्ञेयः प्रतिमा पुरुषः परः |\nएवं न्यस्तेषु तत्वेषु न्यस्तव्या देवताः क्रमात् || १९ ||\n\nघटाधारोपलस्याधस्त्वनन्तो नाम नागराट् |\nसहस्रसंख्यासंख्यातफणामण्डलमण्डितः || २० ||\n\nतदूर्ध्वे संस्थितं चक्रं सहस्रारोपशोभितम् |\nया शिला कलशाधारसंज्ञा तां विद्धि सर्वगा || २१ ||\n\nसामर्थ्यशक्तिः सामान्या निष्कला पारमेश्वरी |\nतदूर्ध्वसंस्थिताः कुम्भा नव संख्यास्तु ये द्विज || २२ ||\n\nतेषां विदिकस्थितानां च चतुर्णां मध्यतो न्यसेत् |\nपझासनगतां लक्ष्मीं निधिभिः परिवारिताम् || २३ ||\n\nचतुर्णामपि चान्येषां रत्नराट् कौस्तुभाभिधः |\nस्वमन्त्रेण स्वनाम्ना च निधिनाथैः समन्वितः || २४ ||\n\nभगवान् सर्वशक्त्यात्मा एकस्मिन् परिचिन्तयेत् |\nषडक्षरेण मन्त्रेण निष्कलं शब्दविग्रहम् || २५ ||\n\nतत्र मध्यमकुम्भस्य पिधाने मध्यतो न्यसेत् |\nशक्तिर्वै या परा देधी विश्वसन्धारणक्षमा || २६ ||\n\nप्रभा सर्वेश्वरी दिक्षु ज्ञानशक्तिः स्मृता च सा |\nविदिग्व्यक्तिसमूहे च स्मरेदानन्दलक्षणा || २७ ||\n\nक्रियाख्या याऽच्युती शक्तिः शुद्धवर्गस्य जन्मदा |\nपिधाननवके त्वस्मिन्नामद्यादीशगोचरम् || २८ ||\n\nस्मर्तव्याः सर्वतो व्याप्ताः क्रमेणैव महामते |\nज्ञानभासा निवसती तथाऽनन्तबला प्रभा || २९ ||\n\nसर्वगा ब्रह्नवदना द्योतकी सत्यविक्रमा |\nसंपूर्णा चेति कथिताः शक्तयो विश्वधारिकाः || ३० ||\n\nशक्त्यष्टकं तु न्यस्तव्यं तद्बहिर्दिग्विदिक्षु च |\nप्रागादीशानदिङ्निष्ठं क्रमेणैव शिलाष्टके || ३१ ||\n\nबलवीर्यवती नित्या अनन्ताख्या स्थिरा ध्त्रुवा |\nस्त्याख्या धृतिसंज्ञा च स्थितिर्नाम्ना द्विजाष्टमी || ३२ ||\n\nशिलानामन्तरे भूमौ षट्कं क्रमेण तु |\nन्यस्तव्यं पूर्ववर्णाच्च वर्णानां सावसानकम् || ३३ ||\n\nक्षार्णेन चिन्तयेद्व्याप्तिं तद्वहिश्चाङ्गुलीयकम् |\nततो मसूरकाधारे धर्माद्यं यद्द्विरष्टकम् || ३४ ||\n\nतदूर्ध्वं कोणदेशेषु यदा पझचतुष्टयम् |\nकल्पितं तु तदा विप्र कमलोपरि संस्थिताः || ३५ ||\n\nमूर्तयो वासुदेवाद्याः पावकादीशपश्चिमम् |\nअथोपानतलोद्देशे चक्रं कालानलप्रभम् || ३६ ||\n\nअधिष्ठानप्रदेशे तु पझं धामत्रयाश्रितम् |\nसर्वाभिः शक्तिभिर्युक्तस्तन्मद्ये चिन्मयः पुमान् || ३७ ||\n\nपीठस्य दिक्चतुष्के तु पूर्वाद्युत्तरपश्चिमम् |\nअनन्तविहगाम्भोजचक्राक्याः क्रमशः स्थिताः || ३८ ||\n\nततश्चरणपझे तु प्रागादौ दिक्चतुष्टये |\nवासुदेवादयः स्थाप्याः पुरुषाद्यास्तु वा क्रमात् || ३९ ||\n\nसर्वाधारमयं चक्रं शाखामूलं समाश्रितम् |\nज्ञानक्रियात्मके तत्वे शाखयोर्युगले स्थिते || ४० ||\n\nपरभेश्वर आद्यस्तु द्वारस्योर्ध्व उदुम्बरे |\nसंस्थितः सर्वतो व्यापी तत्पृष्टे मध्यदेशतः || ४१ ||\n\nचतुष्पात् सकलो धर्मः स्थितः सत्ववतां वरः |\nयदा कवाटौ द्वारस्य कल्पितौ द्विजसत्तम || ४२ ||\n\nकालबैश्वानरो देवो ह्यपां पतिरुभाविमौ |\nदक्षिणोत्तरयोगेन कवाटपरिसंस्थितौ || ४३ ||\n\nकल्पितौ शुकनासौ वा यदा साङ्गौ महामते |\nइच्छाप्राणौ तयोः स्थाप्यावग्नीषोमौ गवाक्षयोः || ४४ ||\n\nततो जङ्घाद्विषट्के तु तथैवान्तरभूमिषु |\nकालो वियन्नियन्ता च शास्त्रं नानाह्गलक्षणम् || ४५ ||\n\nविद्याधिपतयश्चैव सरुद्रः सगणः शिवः |\nप्रजापतिसमूहस्तु इन्द्रः सपरिवारकः || ४६ ||\n\nमुनयः सप्तपूर्वेऽन्ये ग्रहास्तारादिकैर्वृताः |\nजीमूताश्चाखिला नागा अप्सरोण उत्तमः || ४७ ||\n\nओषध्यश्चैव पशवो यज्ञाः साङ्गाखिलास्तु ये |\nविद्याश्चैवापरा विद्या पावकश्चैवमारुतः || ४८ ||\n\nचन्द्रार्कौ वारिवसुधे इत्येते देवतागणाः |\nचतुर्विंशतिसंख्याता घ्यातव्यास्तु यथाक्रमम् || ४९ ||\n\nमूर्तयः केशवाद्यास्तु जङ्घाग्रपरिसंस्थिताः |\nपार्श्वयोः शुकनासाया भित्तिमूलसमाश्रितम् || ५० ||\n\nगणेशं योगनिद्रां च न्यसेद्वा दक्षिणादितः |\nतदूर्ध्वं प्रस्तरोद्देशकपोततलसंस्थितम् || ५१ ||\n\nनासिकानवकं यच्च यास्तदन्तरभूमयः |\nतस्मिंस्तासु च सर्वासु ह्येते स्थाप्याः क्रमेण तु || ५२ ||\n\nचक्रशह्खौ गदापझे लाङ्गलं मुसलं शराः |\nशार्ङ्गं च खङ्गखेटौ तु दण्डः परशुरीतिहा || ५३ ||\n\nपाशाङ्कुशौ मुद्गरं च वज्रं शक्तिसमन्वितम् |\nप्रासादे चतुरश्रे च चतुरश्रायतेऽपि च || ५४ ||\n\nगरुडं प्रस्तरस्योर्ध्वे न्यसेत् कोणचतुष्टये |\nतदूर्ध्वं वेदिकायां तु भावनीया महामते || ५५ ||\n\nएते पूर्वादियोगेन एकश्रृङ्गतनुस्ततः |\nदेवो वामनदेहस्तु सर्वव्यापी त्रिविक्रमः || ५६ ||\n\nनरो नारायणश्चैव हरिः कृष्णस्तथैव च |\nज्वलत्परशुधृग्रामो रामश्चान्यो धनुर्धरः || ५७ ||\n\nवेदविद्भगवान् कल्की पातालशयनः प्रबुः |\nततो ग्रीवातले घ्येयः कूर्मः पातालधारकः || ५८ ||\n\nवराहो नारसिंहश्चाप्यमृताहरणस्तु वै |\nश्रीपतिर्दिव्यदेहोऽथ कान्तात्माऽमृतधारकः || ५९ ||\n\nराहुजित् कालनेमिघ्नः पारिजातहरो महान् |\nलोकनाथस्तु शान्तात्मा दत्तात्रेयो महाप्रभुः || ६० ||\n\nन्यग्रोधशायी भगवानित्येते द्विजसत्तम |\nततस्तु शिखरोद्देशं त्रिधाकृत्य यथासमम् || ६१ ||\n\nयावत्तु कलशाधारवेदिका द्विजसत्तम |\nअधोभागे क्रमाद्घ्येयाः शिष्टा देवास्तु वैभवाः || ६२ ||\n\nअनन्तो भगवान् देवः शक्त्यात्मा मधुसूदनः |\nविद्याधिदेवः कपिलो विश्वरूपो विहङगमः || ६३ ||\n\nक्रोडात्मा बडबावक्त्रो धर्मो वागीश्वरस्तथा |\nदेव एकार्णवशय इति ये द्वादश स्मृताः || ६४ ||\n\nध्रुवस्तु सर्वतो व्यापी तदूर्ध्वपदसंस्थितः |\nपझनाभस्तदूर्ध्वे तु व्यापकः परितिष्ठति || ६५ ||\n\nशुकनासामुखे देवः पूजनीयः परः पुमान् |\nभगवान् जगदाधारो जगदीशः सनातनः || ६६ ||\n\nवासुदेवः परं ब्रह्न जगत्कारणमच्युतः |\nलोकानध्वगणं नित्यं तत्वाद्यमपि देवताः || ६७ ||\n\nप्रासादोपरि विन्यस्ताः समाक्रम्य च संस्थिताः |\nयत्र प्रासाददेहे तु शुकनासा न कल्पिता || ६८ ||\n\nतत्राग्रतो नासिकायां वासुदेवं तु संस्मरेत् |\nनासिकात्रितये शिष्टे अच्युताद्यास्त्रयः स्थिताः || ६९ ||\n\nअथवा पुरुषाद्यास्तु नराद्या वा द्विजोत्तम |\nवराहाद्यास्तु वा यद्वा धर्ममूर्त्यादयः क्रमात् || ७० ||\n\nयद्वा परशुरामाद्याः स्मर्तव्याः क्रमयोगतः |\nएते तु शक्तिभिः सर्वे युक्ता वा केवलास्तु वा || ७१ ||\n\nद्रुमैः पत्रलतायुक्तैर्भूषिते वेदिकातले |\nविन्यसेत् षडरं चक्रं तेजोज्वालासहस्रधृक् || ७२ ||\n\nततः सामलसारेषु वासुदेवादिकान् स्मरेत् |\nतदग्रदेशे चक्राणि घ्यातव्यानि यथाक्रमम् || ७३ ||\n\nअमलं शान्तसंज्ञं तु तथा शान्तोदितोदितम् |\nनराद्यं कृष्णपर्यन्तं शुकनासाघटे तु वै || ७४ ||\n\nअन्तर्मण्डलकोणेषु वन्ह्यादीशानपश्चिमम् |\nवराहरूपी भगवान् शेषमूर्तिधरः प्रभुः || ७५ ||\n\nनृसिंहरूपी पुरुषस्तथा नारायणो विभुः |\nप्रासादाङ्गेषु विप्रेन्द्र क्रमान्निगदितेषु च || ७६ ||\n\nदेवताधारभूतेषु यद्यदङ्गं न कल्पितम् |\nयत्र वा तत्तदधिकं यत्रापि च समाचरेत् || ७७ ||\n\nतत्तत्स्थाने स्वबुध्द्या तु देवतान्यासमूहतः |\nयद्वा ह्यनवक्लप्ताङ्गे देवतेष्टिं तु वर्जयेत् || ७८ ||\n\nलोकाः सप्त तथाद्वानस्तत्वसङ्घाश्च देवताः |\nध्यातव्यास्तु निराकाराः साधकैर्द्विजसत्तम || ७९ ||\n\nविमानेऽपि तथा सिद्धविबुधैश्च प्रतिष्ठिते |\nकिन्तु तत्र विप्रानाङ्गमूर्तिनां लाञ्छनादिकम् || ८० ||\n\nतासां स्थानानि विप्रेन्द्र कल्पितानि यथाविधि |\nविमानावयवांश्चापि संपरीक्ष्यैव यत्नतः || ८१ ||\n\nपूजयेत् सावधानेन चेतसा ध्यानपूर्वकम् |\nलाञ्छनाद्येषु मूर्तीनां प्रासादावयवेष्वपि || ८२ ||\n\nअनभिव्यक्तरूपेषु लक्षणादेः परीक्षणात् |\nस्वप्नादेश्चापि विप्रेन्द्र देशिकेन्द्रोपदेशतः || ८३ ||\n\nयथावत् संपरीक्षेत् प्रयत्नेन द्विजोत्तम |\nलक्षणादिषु हीनेषु विपर्यस्तेष्वपि द्विज || ८४ ||\n\nन लक्षणादिकं कुर्यादन्यथा द्विजसत्तम |\nलक्षणं न परीक्षेत् ह्यन्यथाकरणेञ्छया || ८५ ||\n\nअन्यथाकरणार्थं तु लक्षणाद्ये परीक्षिते |\nक्षयत्यायुः कृते तस्मिन् लक्षणैर्नरकं व्रजेत् || ८६ ||\n\nतस्मात् सर्वप्रयत्नेन स्वयंव्यक्तादिकेऽपि च |\nविमाने संस्थितानां तु मूर्तीनां लक्षणादिकम् || ८७ ||\n\nस्थानान्यपि च तासां वै विमानावयवानपि |\nयथास्थितं परीक्ष्यैव कृत्वा मूर्तिविनिर्णयम् || ८८ ||\n\nस्वेन स्वेन विशेषेण लाञ्छनाद्येन वै स्फुटम् |\nस्वेन स्वेन तु मन्त्रेण पूजनं च समाचरेत् || ८९ ||\n\nप्रासादेषु स्वयंव्यक्तं श्रेष्ठं सर्वेषु सत्तम |\nतद्रूपी भगवान् देवः स्वग्रमेवावतिष्ठते || ९० ||\n\nतत्र सन्निहितः साक्षाद्भगवान् भक्तवत्सलः |\nजाते जीर्णादिदोषेऽपि न त्यजन्ति कदाचन || ९१ ||\n\nस्वं स्वं प्रदेशमेतास्तु मन्त्राणां शक्तयः पराः |\nप्रासादान्तः स्थिताश्चापि स्वयंव्यक्तपुरस्सराः || ९२ ||\n\nआकारास्तु विभोः सम्यग्ज्ञेयाः पूर्वोक्तयोगतः |\nनास्त्रैर्मन्त्रैर्ध्वजैर्येषां व्यक्तिर्व्यक्ता जगत्त्रये || ९३ ||\n\nतेऽपि लाञ्छनबृन्दं तु धारयन्त्यङ्घ्रिगोचरे |\nलालाटे चांसपट्टे तु पृष्ठे पाणितलद्वये || ९४ ||\n\nतनूरुहचये मूर्ध्नि कर्मिणां प्रतिपत्तये |\nतत्तल्लाञ्छनबृन्दं तु परीक्ष्यैवं विशेषतः || ९५ ||\n\nतत्तदाकारनियतैर्वाचकैः संप्रपूजयेत् |\nयेषां लाञ्छनबृन्दं तु न व्यक्तं चरणादिषु || ९६ ||\n\nतानर्चयेद् द्विषट्कार्णपुरोगाणां महामते |\nव्यापकानां तु मन्त्राणामेकेनाबिमतेन तु || ९७ ||\n\nइति ज्ञात्वा यथावच्च यः पूजयति मन्त्रवित् |\nस पूजाफलमाप्नोति ह्यन्यथा विपरीतभाक् || ९८ ||\n\nएतान्युक्तानि सर्वाणि लोकादीनि क्रमेण तु |\nसमाराधनकालेषु देवस्यामिततेजसः || ९९ ||\n\nद्वार्स्थदेवार्चनं कृत्वा पूजयेत्तदनन्तरम् |\nनमस्कारपदान्तेन स्वानाम्ना प्रणवादिना || १०० ||\n\nअर्घ्यालभनमाल्यैश्च धूपेन द्विजसत्तम |\nअग्रतो देवदेवस्य द्वारदेशस्य बाह्यतः || १०१ ||\n\nअन्तर्मण्डलदेशे तु गत्वा वा पूजयेत् क्रमात् |\nएवं प्रासादभेदे तु यस्मिन् साधकसत्तमैः || १०२ ||\n\nएककालं द्विकालं वा त्रिकालं वार्चनं द्विज |\nनित्यशः क्रियते तत्र सदा संन्निहितो विभुः || १०३ ||\n\nअत एव द्विजश्रेष्ठ तदर्चनपुरस्सरम् |\nकुर्यादाराधन विष्णोः साधकः सिद्धिलालसः || १०४ ||\n\nय एवं कुरुते भक्त्या ह्ननन्यपरया सदा |\nसोऽचिराल्लभते कामानिह लोके परत्र च || १०५ ||\n\nमोक्षार्थी कुरुते यस्तु स याति परमं पदम् |\nसनकः |\nप्रासादानां स्वयंव्यक्तपूर्वाणां तु विशेषतः || १०६ ||\n\nप्रासादं तु स्वयंव्यक्तमत्यर्थं त्वं प्रशंससि |\nकीदृशं तत्स्वरूपं स्यादन्येषां वापि कीदृशम् || १०७ ||\n\nकीदृशी च महत्तास्य ज्ञातुमिच्छामि सांप्रतम् |\nशाण्डिल्यः |\nयदिदं दृश्यते विष्णोर्मायया निर्मितं जगत् || १०८ ||\n\nकालादिबहुभिर्भेदैर्भिन्नं नानास्वरूपकैः |\nतदीये प्रभवो ह्यह्नि प्रलयश्च निशागमे || १०९ ||\n\nदिव्यं युगसहस्रं हि तदीयं विद्धि वासरम् |\nरात्रिश्च तावती ज्ञेया एवं रात्रिक्षये सति || ११० ||\n\nप्रवर्तमाने त्वहनि काले सन्ध्याख्यलक्षणे |\nस्वकारणमनुज्झित्य कार्यार्थं मुनिपुङ्गव || १११ ||\n\nज्ञानयोगप्रभावेन अमेयमहिमावृतम् |\nप्रेरितं नाभिरन्ध्रेण तेन हार्दं कुशेशयम् || ११२ ||\n\nविज्ञप्तिमात्ररूपं तु स्वस्यान्तःकरणे स्थितम् |\nसहस्रार्कप्रतीकाशं सहस्रशशिकेसरम् || ११३ ||\n\nसहस्रवह्निगर्भं च हेमनालं महाप्रभम् |\nतन्मध्ये मानसो ब्रह्या तेन सृष्टश्चतुर्मुखः || ११४ ||\n\nजगद्विभवकृद्विप्र विद्यादेहः सनातनः |\nसर्वसंस्कारसंपूर्णो वेदवेदाङ्गपारगः || ११५ ||\n\nअणिमाद्यष्टकोपेतः सिसृक्षाशक्तिभिर्युतः |\nन तस्य विदितश्चासौ यदा यातः सगर्वताम् || ११६ ||\n\nअस्मीति प्रत्ययं लब्ध्वा रजसा कलुषीकृतः |\nतस्मिंश्चान्तर्हिते तस्य पौष्करस्य मतिस्तदा || ११७ ||\n\nविपर्यस्ता ततः सृष्टौ प्रवृत्तिर्नाभवदद्विज |\nकार्याकार्यविशेषज्ञो नाभूदुद्विग्नचेतनः || ११८ ||\n\nततः प्रसन्नचेतास्तु तपस्तेपे सुदुश्चरम् |\nअचिरात् पुण्डरीकाक्षं द्रष्टुकामः प्रजापतिः || ११९ ||\n\nततस्तु तप्यमानस्य ब्रह्नणो द्विजसत्तम |\nहरेः स्तोत्रार्थमुद्भूता बुद्धिर्बुद्धिमतांवर || १२० ||\n\nततो जगौ परं जप्यं साञ्जलिप्रग्रहो विभुः |\nब्रह्ना |\nनमस्ते ब्रह्नहृदय नमस्ते ब्रह्नपूर्वज || १२१ ||\n\nयोगार्धनयनश्रेष्ठ सांख्ययोगनिधे विभो |\nव्यक्ताव्यक्तकराचिन्त्य क्षेमं पन्थानमास्थित || १२२ ||\n\nविश्वभुक् सर्वभूतानामन्तरात्मन्नयोनिज |\nअहं प्रसादजस्तुभ्यं लोकधाम्ने स्वयम्भुवे || १२३ ||\n\nत्वत्तो मे मानसं जन्म प्रथमं द्विजपूजितम् |\nचाक्षुषं यद्द्वितीयं मे जन्मेहासीत् पुरातनम् || १२४ ||\n\nत्वत्प्रसादाच्च मे जन्म तृतीयं वाचिकं महत् |\nतत्वतः श्रावणं चापि चतुर्थं जन्म मे विभो || १२५ ||\n\nनासिक्यं वापि मे जन्म त्वत्तः पञ्चममुच्यते |\nअण्डजं चापि मेजन्म त्वत्तः षष्ठं विनिर्मितम् || १२६ ||\n\nइदं च सप्तमं जन्म पझजं त्वमितप्रभ |\nसर्गे सर्गे ह्यहं पुत्रस्तृतीयगुणवर्जित || १२७ ||\n\nप्रथमः पुण्डरीकाक्षः प्रधानगुणकल्पितः |\nत्वमीश्वर प्रभावश्च भूतानां च प्रभावनः || १२८ ||\n\nत्वं पञ्चकालकर्तॄणां गतिस्त्वं पाञ्चरात्रिक |\nत्वया हि निर्मितोऽहं वै वेदचक्षुर्वचोऽतिग || १२९ ||\n\nस्रष्टुं जगदिदं सर्वं चेतनाचेतनात्मककम् |\nका शक्तिर्मम देवेश जगत् स्रष्टं जगत्प्रभो || १३० ||\n\nएवं स्तुतः स भगवान् पुरुषः सर्वतोमुखः |\nस्वरूपं दर्शयामास तस्मै दिव्यमनुत्तमम् || १३१ ||\n\nतं दृष्ट्वा महता युक्तो हर्षेण कमलासनः |\nआनन्दाश्रुसमाविष्टः प्रणम्य प्राञ्जलिः स्थितः || १३२ ||\n\nततस्तु पुण्डरीकाक्षस्तमुवाच जगत्पतिः |\nसृज प्रजाः पुत्र सर्वा मुखतः पादतस्तथा || १३३ ||\n\nक्षेयस्तव विधास्यामि बलं तेजश्च सुव्रत |\nवेदं च मत्तो गृह्णीष्व सात्वतं नाम नामतः || १३४ ||\n\nतेन सर्वं कृतयुगं स्थापयस्व यथाविधि |\nप्रजानामपि सर्वासां संवृत्ते सर्गकर्मणि || १३५ ||\n\nदिव्यस्य महतो धाम्नः साक्षाद्व्यक्तस्य चान्तरे |\nस्वयंव्यक्तेन दिव्येन ह्याकारेणामलेन च || १३६ ||\n\nअनन्तभोगिशयने शयानः पङ्कजेक्षणः |\nप्रकाशयिष्यति पुरो वासुदेवः परात्परः || १३७ ||\n\nतमाराधय देवेशं विमानाभ्यन्तरस्थितम् |\nसर्वेषामपि लोकानां सृष्टिस्थित्यन्तकारणम् || १३८ ||\n\nवासुदेवं तुपरमं पुमांसं भक्तवत्सलम् |\nद्वादशाक्षरमन्त्रेण भोगैः सांस्पर्शिकादिकैः || १३९ ||\n\nहृदयङ्गमसंज्ञैश्च विविधैरोपचारिकैः |\nस्वाधिकारप्रवृत्यर्थं लोकानां हितकाम्यया || १४० ||\n\nमहोपनिषदाख्येन शास्त्रेणोक्तप्रकारतः |\nयत्पौष्कराक्यया लोके प्रथिमानं प्रयास्यति || १४१ ||\n\nपौष्करस्य तवोक्तत्वात् प्रथित तु तथा भवेत् |\nमहाविभूतिरिति च तद्वक्ष्याम्यपरे युगे || १४२ ||\n\nअस्मिन्नादौ कृतयुगे समतीते तु मानुषे |\nततो ब्रह्ना नमस्चक्रे देवाय हरिमेधसे || १४३ ||\n\nव्रह्ना चाग्र्यं स जग्राह सनिषत्संहितान्वितम् |\nकर्मारम्भादिभिर्मन्त्रैर्द्विषट्कार्णसमन्वितैः || १४४ ||\n\nदिव्यैः समन्वितं विप्र द्वादशाध्यात्मसंयुत्म् |\nअनिच्छातोऽधिकारीणां तत्प्राप्त्येकफलप्रदम् || १४५ ||\n\nचातुरात्म्यैकनिष्ठं च वासुदेवमुख्रोद्गतम् |\nएवं स भगवान् देव आद्यं वेदं सनातनम् || १४६ ||\n\nउपदिश्य ततो विप्र ब्रह्नणेऽमिततेजसे |\nदत्वा श्रेयो बलं तेजः सृष्टिकर्मप्रवर्तकम् || १४७ ||\n\nजगाम तमसःपारं यत्राव्यक्तं व्यवस्थितम् |\nततोऽथ वरदो देवो ब्रह्ना लोकपितामहः || १४८ ||\n\nअसृजत् स तदा लोकान् कृत्स्नान् स्थावरजङ्गमान् |\nएवं सृष्ट्वा जगत् सर्वं भूयश्च कमलासनः || १४९ ||\n\nकदा द्रक्ष्याम्यहं देवं लोकानां हितकारिणम् |\nवा सुदेवं विमानान्तःशयानं पीतवाससम् || १५० ||\n\nइति चिन्तासमाविष्टस्तपस्तेपे सुदुश्चरम् |\nप्रादुरासीत् ततो दिव्यं विमानं परमाद्भुतम् || १५१ ||\n\nप्रकाशयद्दिशः सर्वाः प्रकाशेनामलेन च |\nउपानजगतीयुक्तं पीठाङ्घ्रिप्रस्तरादिकैः || १५२ ||\n\nग्रीवाशिखरतत्संस्थवेदीघटशिखान्तिमैः |\nदिव्यैरवयवैर्युक्तं दिव्यालङ्कारशोभितम् || १५३ ||\n\nवृत्तायतं तु परितः शुकनासापरिष्कृतम् |\nतं दृष्ट्वा महदार्श्चयमानन्दाश्रुपरिप्लुतः || १५४ ||\n\nपुलकाचितसर्वाङ्गः प्रीतिविस्फारितेक्षणः |\nससम्भ्रमं समुत्थाय प्रणम्य प्राञ्जलिः स्थितः || १५५ ||\n\nपीठाद्येषु शिखान्तेषु विमानावयवेषु च |\nभूराद्यं सत्यपर्यन्तं लोकानां सप्तकं क्रमात् || १५६ ||\n\nअध्वनां भुवनाध्वादिषट्कं वर्णाध्वपश्चिमम् |\nधरादिपुरुषान्तं च तत्वबृन्दं द्विजोत्तम || १५७ ||\n\nसत्तास्वरूपमास्थाय संस्थितं सन्ददर्श ह |\nततस्तु देवताबृन्दं क्रमेण समलोकयत् || १५८ ||\n\nपीठस्याधारभागे तु ह्यनन्तो नाम नागराट् |\nचक्रं सामर्थ्यशक्त्यादिशक्तिसङ्घं तथैव च || १५९ ||\n\nज्ञानभासादिकानां तु शक्तीनामष्टकं तथा |\nबलवीर्यवती पूर्वमष्टकं स्थितिपश्चिमम् || १६० ||\n\nअकारादि क्षकारान्त वर्णचक्रं द्विजोत्तम |\nततः पीठप्रदेशाच्च धर्माद्यं च द्विरष्टकम् || १६१ ||\n\nचक्रं कालानलज्योतिः पझं धामत्रयाश्रितम् |\nचिन्मयः पुरुषो मध्ये सर्वाभिः शक्तिभिर्युतः || १६२ ||\n\nदिक्चतुष्के ह्यनन्ताद्यं ततश्चरणवर्गके |\nवासुदेवादिकं दिक्षु शाखामूले सुदर्शनम् || १६३ ||\n\nज्ञानक्रियात्मके तत्वे शाखयोः परमेश्वरम् |\nआद्यं तूदुम्बरे ह्यूर्ध्वे तत्पृष्ठे धर्म एव च || १६४ ||\n\nकवाटयोस्तु कालाग्निं वरुणं तु ततो द्विज |\nस्तम्भयोः शुकनासाया इच्छाप्राणौ गवाक्षयोः || १६५ ||\n\nअग्नीषोमौ ततो जङ्घा द्विषट्केऽन्तरभूमिषु |\nकालादिवसुधान्तं च जङ्घाग्रे केशवादिकम् || १६६ ||\n\nनासिकानां तु नवके कपोतस्थेऽन्तरेऽपि च |\nचक्राद्यायुधसंघातं सत्तारूपेण संस्थितम् || १६७ ||\n\nशुकनासामुखे देवं वासुदेवं जगत्पतिम् |\nनासिकात्रितये शिष्टे ह्यच्युताद्यं क्रमात् स्थितम् || १६८ ||\n\nसशक्तिकं तु पत्राद्यैर्भूषिते वेदिकातले |\nसुदर्शनं तु षडरं घटानां तु चतुष्टये || १६९ ||\n\nवासुदेवादिकान् विप्र रथाङ्गानां तदग्रतः |\nअमलाद्यं चतुष्कं तु क्रमेणोदितपश्चिमम् || १७० ||\n\nअध्यक्षाद्यादिमूर्त्यन्तं शुकनासाघटेषु वै |\nसर्वलोकमयं विप्र सकलाध्वमयं तथा || १७१ ||\n\nसर्वतत्वमयं चैव सर्वदेवमयं तथा |\nइति क्रमेण सन्दृश्य विमानं हृष्टचेतनः || १७२ ||\n\nततः प्रदक्षिणीकृत्य चतुर्धा प्रणिपत्य च |\nसर्वाङ्गैर्दण्डबद्भूमौ भक्त्या तु पुरुषोत्तमम् || १७३ ||\n\nततः कृतार्थमात्मानं मन्यमानः प्रविश्य च |\nअभ्यन्तरं विमानस्य गर्भभूमौ तु मध्यतः || १७४ ||\n\nआत्मप्रमाणरचिते मृदुस्पर्शे मनोहरे |\nशुद्धस्फटिकसंकाशे दीप्यमानेऽतिभास्वरे || १७५ ||\n\nफणामण्डलमध्यस्थैर्मणिभिर्दीपिते तथा |\nअनन्तभोगशयने शयानं पीतवाससम् || १७६ ||\n\nनिष्केवलेन सत्वेन संपन्नं रुचिरप्रभम् |\nवपुषा सुन्दरेणैव दिव्येनाविकृतेन च || १७७ ||\n\nमुञ्चन्तमनिशं देहादालोकं ज्ञानलक्षणम् |\nप्रयत्नेन विनाऽज्ञाननाशकृद्ध्यायिनां महत् || १७८ ||\n\nस्रग्वस्त्राभरणैर्युक्तं स्वानुरूपैरनूपमैः |\nचिन्मयैः स्वप्रकाशैश्च अन्योन्यरुचिरञ्जितैः || १७९ ||\n\nदन्तज्योत्स्नावितानैस्तु प्रकटीकृतदिङ्मुखम् |\nरेखोत्थितैश्च कल्हारैः पादपझतलेऽङ्कितम् || १८० ||\n\nनिमग्नजनसन्तापशमनव्यापृताननम् |\nकरुणापूर्णहृदयं जगदुद्धरणोद्यतम् || १८१ ||\n\nस्वदेहतेजःसंभूतज्वालामण्डलमध्यगम् |\nघनकुञ्चितनीलालि गलिताञ्जनसन्निभैः || १८२ ||\n\nकर्पूरधूसरैर्दिव्यैः पुष्पसंवलितान्तरैः |\nकिरीटमकुटाक्रान्तैः शोभितं सुशिरोरुहैः || १८३ ||\n\nईषदारक्तगोक्षीरशुद्धनीलाब्जलोचनम् |\nशीतलैर्दृष्टिपातैस्तु जगदाप्यायकारणम् || १८४ ||\n\nसुभ्रूललाटं सुनसं सुस्मिताधरविद्रुमम् |\nसौन्दर्यचन्द्रसंकाशविलसद्गण्डमण्डलम् || १८५ ||\n\nपूर्वकर्मानलार्तानां ध्यायिनां खेदशान्तये |\nस्वदन्तेन्दुचयोत्थेन ह्लादयन् गोगणेन तु || १८६ ||\n\nमुखसौन्दर्यनिष्यन्दचिबुकस्थलशोभितम् |\nसविलासस्मिताधारं बिब्राणं मुखपङ्कजम् || १८७ ||\n\nकम्बुग्रीवं महाबाहुं श्रीवत्साङ्कितवक्षसम् |\nसिंहस्कन्धं विशालाक्षं दीर्घबाहुं महोरसम् || १८८ ||\n\nशङ्खचक्राङ्कितारक्तकरद्वयविभूषितम् |\nदक्षिणं भोगिभोगाभमुपधाय महाभुजम् || १८९ ||\n\nप्रसारितोतरकरं कटिदेशस्य पार्श्वतः |\nकौस्तुभेनाङ्कितोरस्कं लक्ष्मीभूषितवक्षसम् || १९० ||\n\nआब्रह्नस्तम्बपर्यन्तजगद्वासतनूदरम् |\nईषत्कुञ्चितवामाङ्घ्रिपङ्कजं पङ्कजेक्षणम् || १९१ ||\n\nप्रसार्य दक्षिणं पादमीषदुत्तानशायिनम् |\nअनेकरत्नखचितकिरीटमकुटोज्ज्वलम् || १९२ ||\n\nउद्यदादित्यसंकाशैर्विचित्रैर्मणिसंचयैः |\nविराजमानया सम्यक् स्फुरच्चूलिकयोज्ज्वलम् || १९३ ||\n\nरत्नावतंसप्रभया दीप्तश्रवणशेखरम् |\nललाटान्तसमालम्बि बालालङ्कारभूषितम् || १९४ ||\n\nललाटतिलकेनैव सुन्दरेण विराजितम् |\nअनेकरविसङ्काशलसन्मकरकुण्डलम् || १९५ ||\n\nप्रभूतमणिमुक्ताढ्चग्रैवेयकविराजितम् |\nवज्रवैडूर्यमाणिक्यपझरागादिशोभितैः || १९६ ||\n\nहारैरनेकैर्विविधैरुपशोभितवक्षसम् |\nउद्यदादित्यसंकाशकौस्तुभेन विराजितम् || १९७ ||\n\nभ्राजयन्त्या जगत् सर्वं स्वतेजोभिर्निरन्तरम् |\nमालया वैजयन्त्या च भ्राजमानमहोरसम् || १९८ ||\n\nनानारत्नविचित्नेण मुक्तादामविलम्बिना |\nस्फुरता ब्रह्नसूत्रेण काञ्चनेन सुशोभितम् || १९९ ||\n\nद्युतिमद्भिर्महारत्नै राचितेन सुवर्चसा |\nकाञ्चनेनाथसूत्रेण उदरे कृतबन्धनम् || २०० ||\n\nनानामाणिक्यविलसत्कटिसूत्रेण शोभितम् |\nअनेकरत्नसन्दर्भरशनादाममण्डितम् || २०१ ||\n\nअनेककोटिमार्ताण्डविलसत्पीतवाससम् |\nअनेकरत्नसंभिन्ननू पुरादि विभूषितम् || २०२ ||\n\nएवमन्यैश्च विविधैः केयूरकटकादिकैः |\nयथार्हैर्भूषणै रम्यैर्ज्वलद्भिः परिभूषितम् || २०३ ||\n\nप्रावृड्जलदसंकाशं भिन्नाञ्जनचयप्रभम् |\nअभिन्नपूर्णषाड्गुण्यविभवेनोपबृंहितम् || २०४ ||\n\nयोगिध्येयमजं नित्यं जगञ्जन्मादिकारणम् |\nअनादिनिधनं देवं साक्षाल्लक्ष्मीपतिं प्रभुम् || २०५ ||\n\nअप्राकृततनुं शान्तं वासुदेवं परात् परम् |\nजनलोकगतैःसिद्धैः सनकाद्यैरभिष्टुतम् || २०६ ||\n\nनेत्राभ्यामनिमेषाभ्यां तृषिताभ्यां पिबन्निव |\nउदैक्षत प्रहृष्टात्मा प्रणिपत्य मुहुर्मुहुः || २०७ ||\n\nस्तुत्वा च विविधैस्स्तोत्रैर्हर्षगद्गदया गिरा |\nतदादाय महद्दिव्यं विमानं शिरसा ततः || २०८ ||\n\nजगाम भवनं विप्र स्वकीयं कमलासनः |\nतत्र संपूजयामास द्विषट्कब्रह्मविद्यया || २०९ ||\n\nमहता विभवेनैव ब्रह्मा लोकपितामहः |\nअत्रान्तरे तु विप्रेन्द्र पौष्करस्य महात्मनः || २१० ||\n\nजिज्ञासायां तु जातायां शास्त्रे पौष्करसंज्ञके |\nप्रादुर्भूतस्तदा विप्र वासुदेवो जगत्पतिः || २११ ||\n\nमहोपनिषदं शास्त्रं ग्राहयामास पद्मजम् |\nयोमूलवेदो विख्यातस्तादृक् तस्मात् परिस्रुतम् || २१२ ||\n\nसिद्धिमोक्षप्रदं विप्र सर्वशास्त्रार्थगर्भितम् |\nनानाव्यूहसमोपेतं मूर्त्यन्तरसमन्वितम् || २१३ ||\n\nनानाविभवसंयुक्तं प्रादुर्भावान्तरान्वितम् |\nलक्ष्म्यादिशङ्खचक्राख्यगारुत्म सदिगीश्वरैः || २१४ ||\n\nसगणैरस्त्रनिष्ठैस्तु संपूर्णं द्विजसत्तम |\nबीजैः पिण्डात्मकैश्चैव पदैःसंज्ञामयैर्द्विज || २१५ ||\n\nमन्त्रव्यूहैस्तु विविधैर्ध्यानैश्च विविधैर्युतम् |\nतत्वसंख्यासमाख्यातैर्मण्डलैर्भद्रकादिभिः || २१६ ||\n\nतथा चतुर्दशव्यूहैरजेककजगर्भितैः |\nषड्विंशैररकैर्युक्तैश्चक्राब्जैर्नवभिस्तथा || २१७ ||\n\nद्य्वरकादिसहस्रारपर्यन्तैश्च सकारणैः |\nतथाष्टादशभिर्विप्र मिश्रचक्राभिधानकैः || २१८ ||\n\nआवार्यावरकेणैव रूपेण परिसंस्थितैः |\nमहाख्यनवनाभेन बिम्बभेदस्थितेन च || २१९ ||\n\nघण्टास्रुक्स्रुवपूर्वैस्तु क्रियाङ्गैर्विविधैरपि |\nनानालक्षणसंयुक्तैः कुण्डैश्च परिभूषितम् || २२० ||\n\nवत्सरोत्सवपर्यन्तैः स्थापनाद्यैश्च कर्मभिः |\nनित्यैर्नैमित्तिकैःकाम्यैः परिपूर्णं द्विजोत्तम || २२१ ||\n\nस्वयंव्यक्तादिभेदोत्थैः प्रासादैश्च समन्वितम् |\nतस्याधिकारवृत्त्यर्थं लोकानां हितकाम्यया || २२२ ||\n\nततस्तदुक्तमार्गेण विविधैर्भोगसञ्चयैः |\nनित्यैर्नैमित्तिकैः काम्यैर्विविधैश्च महोत्सवैः || २२३ ||\n\nतत्र प्रतिदिनं कुर्वन् पूजां लोकपितामहः |\nव्यापारान् जगतां चक्रे विविधान् लोकपूजितः || २२४ ||\n\nततो मन्वन्तरे विप्र प्राप्ते वैवस्वताभिधे |\nइक्ष्वाकुर्नामनृपतिः सूर्यवंशसमुद्भवः || २२५ ||\n\nमहात्मा सततं योगी सर्वभूतहिते रतः |\nद्रष्टुकामः प्रसन्नात्मा वासुदेवं जगत्पतिम् || २२६ ||\n\nतापसं वेषमास्थाय तपश्चर्तुं गतो वनम् |\nप्रविश्य तु तपस्तेपे शाकमूलफलाशनः || २२७ ||\n\nग्रीष्मे पञ्चाग्निमध्यस्थो नयन् कालं महातपाः |\nवार्षिके तु निरालम्बो हैमन्ते तु सरोजले || २२८ ||\n\nइन्द्रियाणि समस्तानि नियम्य हृदये पुनः |\nमनो विण्णौ समाविश्य मन्त्रं वै द्वादशाक्षरम् || २२९ ||\n\nजपतो वायुभक्षस्य तस्य राज्ञो महात्मनः |\nआविर्बभूव भगवान् ब्रह्या लोकपितामहः || २३० ||\n\nतमागतमथालोक्य पझयोनिं चतुर्मुखम् |\nप्रणम्य भक्तिभावेन स्तुत्या च परितोषयन् || २३१ ||\n\nनमो हिरण्यगर्भाय जगत्स्रष्ट्रे महात्मने |\nवेदशास्त्रार्थविदुषे चतुर्वक्त्राय ते नमः || २३२ ||\n\nइति स्तुतो जगत्स्रष्ट्रा ब्रह्ना प्राह नृपोत्तमम् |\nतपस्यभिरतं शान्तं त्यक्तराज्यमहासुखम् || २३३ ||\n\nलोकप्रकाशको राजन् सूर्यस्तव पितामहः |\nवसूनामपि सर्वेषां सदा मान्यो मनुः पिता || २३४ ||\n\nकृतवन्तौ तपः पूर्वं तीव्रं पितृपितामहौ |\nतावतीत्य तपस्तेऽद्य वर्तते निस्पृहस्य वै || २३५ ||\n\nकिमर्थं राज्यभोगं तु त्यक्त्वा सर्वं नृपोत्तम |\nतपः करोषि घोरं त्वमाचक्ष्व च महामते || २३६ ||\n\nइत्युक्तो ब्रह्नणा राजा तं प्रणम्याब्रवीद्वचः |\nद्रष्टुमिच्छंस्तपश्चर्याबलेन मधुसूदनम् || २३७ ||\n\nकरोम्यत्र तपो ब्रह्नन् शङ्खचक्रगदाधरम् |\nइत्युक्तः प्राह राजानं पझजन्मा हसन्निव || २३८ ||\n\nन शक्यस्तपसा राजन् द्रष्टुं नारायणो विभुः |\nमादृशैश्च न दृश्योऽजः केशवः क्लेशनाशनः || २३९ ||\n\nत्वादृशैः किं पुनस्त्वीशो माधवस्त्विति भावय |\nपुरातनीं पुण्यकथां कथयामि निबोध मे || २४० ||\n\nअहं पुरा महाराज वासुदेवं सनातनम् |\nद्रष्टुकामः प्रजासर्गे तपश्चर्यां सुदारुणाम् || २४१ ||\n\nअकार्षं तपसश्चान्ते भगवान् भक्तवत्सलः |\nप्रसन्नः प्रादुरासीन्मे पश्यतः पझलोचनः || २४२ ||\n\nप्रणम्य पुण्डरीकाक्षमस्तौषं विविधैः स्तवैः |\nतत्र श्रेयो बलं तेजो दत्वा स्रष्टुं जगद्विभुः || २४३ ||\n\nअथोपदिष्टवान् मह्यमाद्यं वेदं सनातनम् |\nसदागमाख्यं मूलं तु परब्रह्नप्रकाशकम् || २४४ ||\n\nदिव्यं सिद्धिप्रदं चैव शान्तिकृद्विश्वकर्मिणाम् |\nसर्गस्योत्तरकाले तु विमाने दिव्यलक्षणे || २४५ ||\n\nअनन्तभोगशयने शयानः पद्मलोचनः |\nप्रादुर्भविष्यति पुरस्तं पूजय विशेषतः || २४६ ||\n\nद्वादशार्णेन मन्त्रेण पौष्करेणोक्तमार्गतः |\nवक्ष्यमाणेन विधिना यथावत् कमलोद्भव || २४७ ||\n\nइत्युक्त्वान्तर्दधे देवः परमात्मा जगत्प्रभुः |\nप्रादुरासीत्ततो दिव्यं विमानं परमाद्भुतम् || २४८ ||\n\nशास्त्रं चापि मया लब्धं महोपनिषदाख्यकम् |\nतत्रस्थं देवदेवेशं वासुदेवं जगत्पतिम् || २४९ ||\n\nपूजयामि विधानेन तदुक्तेन नृपोत्तम |\nतदहं ते प्रयच्छामि केशवानन्दमन्दिरम् || २५० ||\n\nविसृज्येदं तपो घोरं पुरं व्रज निजं नृप |\nप्रजानां पालनं धर्मस्तपश्चेव महीभृतः || २५१ ||\n\nविमानं प्रेषयिष्यामि दिवः सिद्धं नृपोत्तम |\nसंयुक्तं पञ्चकालज्ञैः सद्ब्रह्ननिरतैर्द्विजैः || २५२ ||\n\nतत्राराधय देवेशं बाह्यान्तरखिलैः शुभैः |\nवासुदेवमनन्ताहौ शयानं पुरुषोत्तमम् || २५३ ||\n\nद्विषट्कार्णेन मन्त्रेण पौष्करोक्तविधानतः |\nक्रतुभिर्विविधैश्चैव यजन् देवं नृपोत्तम || २५४ ||\n\nनिष्कामो नृपशार्दूल प्रजा धर्मेण पालय |\nप्रसादाद्वासुदेवस्य मुक्तिस्ते भविता नृप || २५५ ||\n\nइत्युक्त्वा पौष्करं शास्त्रमुपदिश्य यथाक्रमम् |\nतस्मै तु भूमिपालाय विधातान्तरभूत् पुनः || २५६ ||\n\nइक्ष्वाकुश्चिन्तयन्नास्ते पझयोनेर्वचो द्विज |\nआविर्बभूव पुरतो विमानं तन्महीभृतः || २५७ ||\n\nब्रह्नदत्तं द्विजयुतं माधवानन्तयोः शुभम् |\nतं दृष्ट्वा परया भक्त्या नत्वा च पुरुषोत्तमम् || २५८ ||\n\nऋषीन् प्रणम्य वृद्धांश्च तदादाय ययौ पुरम् |\nपौरैर्जनैश्च नारीभिर्दृष्टं शोभासमन्वितैः || २५९ ||\n\nलाजानि विक्षिपद्भिश्च ततो राजा स्क्कं गृहम् |\nस्वमन्दिरे विशाले तु विमानं वैष्णवं शुभम् || २६० ||\n\nसंस्थाप्याराधयामास भावितात्मा नृपोत्तमः |\nपौष्करोक्तविधानेन तैर्द्विजैरर्चितं हरिम् || २६१ ||\n\nमानुष्यः शोभनाङ्ग्यस्तु घृष्ट्वा तु हरिचन्दनम् |\nमालाः कृत्वा सुगन्धाढ्याः प्रीतिं तस्य वितेनिरे || २६२ ||\n\nपौराः कर्पूरश्रीखण्डकुङ्कुमाद्यं ददुस्तथा |\nपुष्पाणि विष्णुयोग्यानि ददुरानीय भूपतेः || २६३ ||\n\nतत्तत्कर्मार्थबिम्बानि प्रतिष्ठाप्य यथाविधि |\nस्वे स्वे यथोदिते स्थाने सन्निवेश्य सुविस्तृतम् || २६४ ||\n\nततोऽष्टाष्टकसंख्यैस्तु भोगैः सर्वैरकृत्रिमैः |\nप्रधानैः साङ्गभोगैस्तु विविधैरौपचारिकैः || २६५ ||\n\nसांस्पर्शिकैस्तथा विप्र हृदयङ्गमसंज्ञितैः |\nअर्चयित्वा जगन्नाथं वासुदेवं परात्परम् || २६६ ||\n\nत्रिसन्ध्यं परया भक्त्या जप्यैः स्तोत्रैश्च वैष्णवैः |\nकारयामास देवस्य सुचिरं वत्सरोत्सवम् || २६७ ||\n\nतथा च वत्सरीयाणि नानानैमित्तिकान्यपि |\nप्रितष्ठां तत्प्रकारं च स्थानभेदं तथैव च || २६८ ||\n\nउत्सवादिप्रकारं च वक्ष्याम्युपरि विस्तृतम् |\nभोगैश्च तोषयित्वा तं सर्वदेवमय हरिम् || २६९ ||\n\nनिष्कामो दानधर्मैश्च परं ज्ञानमवाप्तवान् |\nयजन् यज्ञान् महीं रक्षन् स कुर्वन् केशवार्चनम् || २७० ||\n\nउत्पाद्य पुत्रान् पित्रर्थं चिरात् त्यक्त्वा कलेबरम् |\nध्यायन्निष्कल्मषं देवं प्राप्तवान् वैष्णवं पदम् || २७१ ||\n\nततश्चैतत् क्रमाल्लेभे देवः सर्वेश्वरः स्वयम् |\nरामो राजीवनयनो भ्रातृभेदैस्त्रिभिः सह || २७२ ||\n\nनिहन्ता राक्षसानां यो मनुष्योऽहमिति स्मरन् |\nदशेन्द्रियाननं घोरं यो मनोरजनीचरम् || २७३ ||\n\nविवेकशरजालेन शमं नयति देहिनाम् |\nकृतकृत्यस्तु यो वेत्ति स्वभावं दिव्यमुत्तमम् || २७४ ||\n\nददौ विभीषणायासौ प्रियाय प्रियकारिणे |\nशास्त्रोपदेशपूर्वं तु विमानं दिव्यलक्षणम् || २७५ ||\n\nसोऽपि तच्छिरसा गृह्य ययौ देशं स्वकं प्रति |\nरवौ मध्यन्दिने प्राप्ते कवेरतनया तटे || २७६ ||\n\nचन्द्रपुष्करिणीमध्येऽनन्तपीठेऽवतारयत् |\nदक्षाध्वरे च रुद्रेण परिभूतो निशाकरः || २७७ ||\n\nमूर्ध्नि तस्य कृतावासो यत्र तप्त्वा महत्तपः |\nयस्मिंस्तु पुण्डरीकाक्षो देवो वामनरूपधृक् || २७८ ||\n\nप्राप्तवान्नयसंस्कारं यत्र तु स्वयमेव हि |\nविमानप्रवरं दिव्यं श्रीरह्गमिति शब्दितम् || २७९ ||\n\nप्रतिष्ठास्यति चात्रेति विनिश्चित्य जगत्पतिः |\nगणेशं योगनिद्रां च रक्षाहेतोः समादिशत् || २८० ||\n\nतत्रावतार्य तन्मध्ये विमानं तद्विभीषणः |\nततसंपूजयामास तैर्द्विजैरर्चितं हरिम् || २८१ ||\n\nरमणीयैस्तु विविधैर्भोगैः सांस्पर्शिकादिकैः |\nतदुद्धर्तुमसौ यत्नमकरोद्बलवानपि || २८२ ||\n\nन शशाक मनागस्मादेतच्चलयितुं तदा |\nअथापतद्धरण्यां वै विलपन् स च दुःखितः || २८३ ||\n\nआर्तं विभीषणं दृष्ट्वा विलपन्तमनाथवत् |\nउवाच भगवान् रङ्गी स्वरेण महता तदा || २८४ ||\n\nश्रीभगवानुवाच |\nआर्य धर्मज्ञ देशोऽयं रमणीयो हि मे मतः |\nअस्मिन्नेव शयानोऽहं रंस्ये त्वामभिवीक्ष्य च || २८५ ||\n\nएतैरेकान्तिभिः सार्धं मदाराधनतत्परैः |\nविभीषणानुजानीहि कुरुष्व च मम प्रियम् || २८६ ||\n\nएतानाराधकान् विप्रान् पञ्चकालपरायणान् |\nक्षेत्रारामगृहाद्यैस्तु सुसमृद्धान् कुरुष्व च || २८७ ||\n\nमा भूस्त्वं दुर्मना याहि क्षिप्रं लङ्कां निशाचर |\nतत्र त्वं सुसमृद्धार्थः श्रियं भुङ्क्ष्वानपायिनीम् || २८८ ||\n\nइत्युक्तः सुसमृद्धार्थान् क्षेत्रारामगृहादिभिः |\nकृत्वा चैकायनांस्तांस्तु पञ्चकालपरायणान् || २८९ ||\n\nततस्तु प्रययौ चार्तो लङ्कामेव विभीषणः |\nमर्त्यानां भाग्यवैषम्याद्ब्राह्नणानां हिताय च || २९० ||\n\nदेवानां च प्रतिष्ठायै रेमे तत्र नदीतटे |\nरङ्गधामनि रङ्गेशः शयानस्तु द्विजोत्तम || २९१ ||\n\nतद्धामोभयतोऽगच्छत् परिरभ्य सरिद्वरा |\nयथा पतिं चिरं प्राप्तं भुजाभ्यां प्रियमङ्गना || २९२ ||\n\nदिव्यं ह्येतन्महद्धाम दिव्यास्तत्र निवासिनः |\nदिव्या चेयं नदी तद्वद्दिव्यतीर्थमिदं सरः || २९३ ||\n\nअनन्तशक्तियुक्तं तद्विमानं हि स्वयम्भवम् |\nकिह्गरा विष्णुभूतेशा बलिनः कामरूपिणः || २९४ ||\n\nते च रक्षन्ति तं देशं सर्वे ह्यनिमिषेक्षणाः |\nये निष्य न्दा निराहाराः सात्विकाश्च वसन्ति ते || २९५ ||\n\nप्रव्याहरन्तो मधुरां वाणीं कर्णसुखावहाम् |\nन तत्र वसतां पीडा क्षुत्पिपासाद्युपस्थिता || २९६ ||\n\nनाध्यात्मिकादिपीडा वा न जरा नाविवेकिता |\nत्रैकाल्यज्ञानसंपन्नाः सर्वकामविवर्जिताः || २९७ ||\n\nपदार्थसप्तकज्ञानसंपूर्णा नान्ययाजिनः |\nद्वादशाध्यात्मनिरताः पञ्चकालपरायणः || २९८ ||\n\nतमर्चयन्तोऽहरहस्तत्रैव निवसन्ति हि |\nषट्कर्मनिरताश्चापि ब्रह्नण्याहितचेतसः || २९९ ||\n\nचरन्ति तत्र विमलाः पुरुषाः संशितव्रताः |\nदेवासुरमुनीन्द्राद्याः सदा देवाभिकाङ्क्षिणः || ३०० ||\n\nवसन्ति तत्र चास्थाय चित्रां स्थावररूपताम् |\nअप्युन्मत्तः प्रसान्तः स्याद्वधिरोऽपि सुबोधवान् || ३०१ ||\n\nतस्य देशस्य माहात्म्यं सम्यग्ज्ञातुं न शक्यते |\nब्रह्नणापि मुनिश्रेष्ठ किं पुनः खलु मादृशैः || ३०२ ||\n\nतदेतत् परमं धाम श्रीरङ्गमिति शब्दितम् |\nदिव्यलक्षणसंयुक्तं स्वयंव्यक्तमिति श्रुतम् || ३०३ ||\n\nअत्र सन्निहितः साक्षाद्भगवान् पुरुषोत्तमः |\nभक्तानां पुण्डरीकाक्षः परमात्माऽच्युतो हरिः || ३०४ ||\n\nविविधेष्वपि चान्येषु नित्यं स्थानेषु यद्यपि |\nवासुदेवस्तु मन्त्रज्ञात्मा स्थितः सन्निहितः स्वयम् || ३०५ ||\n\nतथापि वलवत्त्वेन सन्निधिं भजतेऽत्र वै |\nग्रीष्मकालं समासाद्य यथार्कस्तीक्ष्णतां व्रजेत् || ३०६ ||\n\nस्वरूपमजहन्नेव तथैवात्र जगत्पतिः |\nदोषैः स दिग्विभागाद्यैस्त्वन्यथात्वं न याति च || ३०७ ||\n\nनित्यसन्निधिमाहात्म्यात् कालं कल्पक्षयावधि |\nउत्तरोत्तरता चैव जगत्यस्मिन् हि वर्तते || ३०८ ||\n\nभूत्या कान्त्या च कीर्त्या च क्रियया चाप्रमयेया |\nदुष्टोपशान्तिदा शक्त्या सिद्धिदा या च वै सह || ३०९ ||\n\nमुक्तिकामाश्च भविनः फलकामाश्च सत्तम |\nयथाभिमतसंप्राप्तिमिहैवायान्त्यनश्वरीम् || ३१० ||\n\nइह कर्मपराः सर्वे सायं प्रातस्तु मध्यतः |\nकुर्वते सर्वकर्माणि विमानाभिमुखाः सदा || ३११ ||\n\nएवं तु पुष्करक्षेत्रे तोताद्रिशिखरेऽपि च |\nक्ष्माङ्गे पुराणसंज्ञे तु मधुभाण्डाभिधेऽपि च || ३१२ ||\n\nस्थितः संनिहितो देवः स्वयंव्यक्तो जगत्पतिः |\nभगवान् पुण्डरीकाक्षो लोकानां हितकाम्यया || ३१३ ||\n\nदेवदेवो जगन्नाथ एवं क्षेत्रेषु केषुचित् |\nस्थापितो विबुधाद्यैस्तु सन्निधत्ते द्विजोत्तम || ३१४ ||\n\nकेषुचिन्मनुजेन्द्रैस्तु भक्तिबृंहितमानसैः |\nस्थापितो विधिवद्विप्र सन्निधत्ते जगत्पतिः || ३१५ ||\n\nएवं भगवदाकारैर्नानासंस्थानलक्षणैः |\nनानाविशेषरूपैश्च नानाकार्यवशेन तु || ३१६ ||\n\nविश्वमापूरितं सर्वं सर्वानुग्रहकाम्यया |\nस्वयंव्यक्तं तथासिद्धविबुधैश्च प्रतिष्ठितम् || ३१७ ||\n\nमुनिमुख्यैस्तु गन्धर्वैर्यक्षैर्विद्याधरैरपि |\nरक्षोभिरसुरैर्मुख्यैः स्थापितं मन्त्रविग्रहम् || ३१८ ||\n\nदिव्यशास्त्रोक्तविधिना पूजयेच्छास्त्रकोविदः |\nस्थापितं मनुजैर्देवं मुनिवाक्योक्तमार्गतः || ३१९ ||\n\nपूजयेद् द्विज तत्रापि ज्ञानिभिस्तत्त्बदर्शिभिः |\nवासुदेवैकनिष्ठैस्तु देवतान्तरवर्जितैः || ३२० ||\n\nव्यामिश्रयागमुक्तैस्तु तीव्रभक्तिसमन्वितैः |\nस्थापितं मनुजेन्द्रैस्तु ह्यनुवेधादिकोविदैः || ३२१ ||\n\nअर्चयेद्देवदेवेशं दिव्यशास्त्रोक्तवर्त्मना |\nमुनिवाक्योक्तमार्गेण पूजनं यत्र वर्तते || ३२२ ||\n\nतत्रापि दिव्यमार्गाच्चेत् पूजनं कर्तुमिच्छति |\nमुनिमार्गं परित्यज्य दिव्यमार्गेण पूजयेत् || ३२३ ||\n\nभवेत् सन्निधिमाहात्म्यं कालं कल्पक्षयावधि |\nदिव्यमार्गेण पूजाद्यं वर्तते यत्र नित्यशः || ३२४ ||\n\nतत्र दिव्यं परित्यज्य न कदाचिन्महामते |\nमुनिवाक्योक्तमार्गेण कुर्यात् संपूजनादिकम् || ३२५ ||\n\nकुर्याद्वा यदि संमोहाद्विप्रः संमूढचेतनः |\nसंप्रयात्यचिरातस्य भक्तिर्बीजेन वै सह || ३२६ ||\n\nसमन्त्रं कर्मतन्त्रं च सिद्धयश्च पराङ्मुखाः |\nइहैव शीघ्रं विप्रेन्द्र देहान्ते गतसन्ततिः || ३२७ ||\n\nघोरं प्रयाति नरकं राजा राष्ट्रं च नश्यति |\nतस्मात् सर्वप्रयत्नेन दिव्यमार्गं तु न त्यजेत् || ३२८ ||\n\nतामसेन तु मार्गेण पूजनं यत्र वर्तते |\nतत्रापि राजसेनैव पूजन सिद्धिदं भवेत् || ३२९ ||\n\nराजसेन तु पूजाद्यं वर्तते यत्र नित्यशः |\nतत्रापि सात्विकेनैव पूजनं शुभदं सदा || ३३० ||\n\nसात्विकेन तु पूजाद्यं वर्तते यत्र चान्वहम् |\nतत्र राजसमार्गेण न कुर्यात् पूजनादिकम् || ३३१ ||\n\nयत्र राजसमार्गेण प्रवृत्तं त्वर्चनादिकम् |\nतत्र तामसमार्गेण न कुर्यादर्चनादिकम् || ३३२ ||\n\nविविधानां राजसानामन्योन्यं स्याभ संकरः |\nसर्वत्रपौरुषे वाक्ये तद्ग्राह्यमविरोधि यत् || ३३३ ||\n\nसनकः |\nकेवलं तद्विधानेन न कुर्यात् स्थापनादिकम् |\nदिव्याद्यायतनानां च षूजार्थं यत् त्वयोदितम् || ३३४ ||\n\nशास्त्रं दिव्यादिभेदेन श्रोतुमिच्छामि तत्वतः |\nयज्ज्ञात्वा विनिवर्तेयं शास्त्रसाङ्कर्यदोषतः || ३३५ ||\n\nशाण्डिल्यः |\nवासुदेवेन यत् प्रोक्तं शास्त्रं भगवता स्वयम् |\nअनुष्टुप्छन्दोबन्धेन समासव्यासभेदतः || ३३६ ||\n\nतथैव ब्रह्नरुद्रेन्द्रप्रमुखैश्च प्रवर्तितम् |\nलोकेष्वपि च दिव्येषु तद्दिव्यं विद्धि सत्तम || ३३७ ||\n\nब्रह्नरुद्रमुखैर्देवैः ऋषिभिश्च तपोधनैः |\nस्वयं प्रणीतं यच्छास्त्रं तद्विद्धि मुनिभाषितम् || ३३८ ||\n\nएतत्तु त्रिविधं विद्धि सात्विकादिविभेदतः |\nविज्ञाय पुण्डरीकाक्षादर्थजालं यथास्थितम् || ३३९ ||\n\nतद्बोधकं प्रणीतं यच्छास्त्रं तत् सात्विकं स्मृतम् |\nतस्माज्ज्ञातेऽर्थजाते तु किञ्चित् समवलम्ब्य च || ३४० ||\n\nस्वबुद्धयुन्मुषितस्यैव ह्यर्थजातस्य बोधकम् |\nयत् प्रणीतं द्विजश्रेष्ठ तथा विज्ञाय तत्वतः || ३४१ ||\n\nग्रन्थविस्तरसंयुक्तं शास्त्रं सर्वेश्वरेश्वरात् |\nतत्संक्षेपप्रसादेन स्वविकल्पविजृम्भणैः || ३४२ ||\n\nव्रह्नादिभिः प्रणीतं यत् तथा तदृषिभिर्द्विज |\nब्रह्नादिभ्यः परिश्रुत्य तत् संक्षेपात्मना पुनः || ३४३ ||\n\nस्वविकल्पात् प्रणीतं यत् तत् सर्वं विद्धि राजसम् |\nतत् स्याद् द्वेधा पञ्चरात्रवैस्वानसविभेदतः || ३४४ ||\n\nकेवलात् स्वविकल्पोक्तैः कृतं यत् तामसं तु तम् |\nकेवलं मनुजैर्यत्तु कृतं तत् पौरुषं भवेत् || ३४५ ||\n\nसनक |\nयैर्लिङ्गैर्वदतांश्रेष्ठ भगवद्वाक्यपूर्वकम् |\nभेदं जानामि तत्वेन तानि विस्तरतो वद || ३४६ ||\n\nशाण्डिल्य |\nयदर्थाढ्यमसन्दिग्धं स्वच्छमल्पाक्षरं स्थिरम् |\nचातुरात्म्यस्वरूपेण संस्थितस्य विभोः सदा || ३४७ ||\n\nस्वाभाविकं परत्वं तु यत्र यत्र समीरितम् |\nअन्यासां मन्त्रमूर्तीनां यत्र चौपाधिकं तु यत् || ३४८ ||\n\nतुर्यादिजाग्रत्पर्यन्तः पदभेदः प्रकाशितः |\nभक्तानामनुकम्पार्थं यत्र वै चतुरात्मनः || ३४९ ||\n\nशक्तीशस्य विभोर्यत्र विभवः संप्रकाशितः |\nअङ्गलाञ्छनभूषाणां शक्तीनां विहगेशितुः || ३५० ||\n\nलयादिभेदभिन्नं तु स्वरूपं यत्र भाषितम् |\nबीजपिण्डपदाद्येन चातुर्विध्येन सत्तम || ३५१ ||\n\nमन्त्राः प्रवर्तिता यत्र यत्र स्थापनकर्मणि |\nअनुवेधक्रिया प्रोक्ता यत्र वै नित्यपूजनम् || ३५२ ||\n\nमूलमूर्तौ तु संपूर्णं प्रोक्तं प्राधान्यतो द्विज |\nतत्र कर्तुमशक्यं यत् स्नानाद्यं तावदेव तु || ३५३ ||\n\nबिम्बान्तरे तदर्थं तु कर्मबिम्बपुरस्सरे |\nविहितं दर्पणाद्येषु तदभावान्महामते || ३५४ ||\n\nक्ष्माजलानलवाय्वाख्यनाभसीयेन वै द्विज |\nधारणापञ्चकेनैव धारणाद्वितयेन च || ३५५ ||\n\nदहनाप्यायनाख्येन यत्र शुद्धिश्च भौतिकी |\nआगमश्रुतिमूलत्वं स्वस्य यद्धयुपपादकम् || ३५६ ||\n\nतत् पारमेश्वरं वाक्यमाज्ञासिद्धं हि मोक्षदम् |\nएवमादेयवाक्योत्थ आगमो यो महामते || ३५७ ||\n\nसन्मार्गदर्शनं कृत्स्नं विधिवादं च विद्धि तत् |\nतत्प्रामाण्यात्तु यत्किञ्चित् समभ्यूह्य यथार्थतः || ३५८ ||\n\nपूर्वापराबिरोधेन निर्वाह्यमविचारतः |\nसर्वेषां रञ्जकं गूढं निश्चयीकरणाक्षमम् || ३५९ ||\n\nपारमेश्वरवाक्योक्तमर्थजालं यथास्थितम् |\nप्रत्यभिज्ञापकं यद्यत् सात्विकं मुनिभाषितम् || ३६० ||\n\nप्रशंसकं यत् सिद्धीनां संप्रवर्तकमप्यथ |\nमूलमूर्तिमनादृत्य कर्मार्चायां तु पुष्कलम् || ३६१ ||\n\nनित्यसंपूजनं प्रोक्तं प्राधान्येन तु यत्र वै |\nब्रह्नरुद्रादिबिम्बानां प्रमाणं लक्षणं तथा || ३६२ ||\n\nस्थापनं यत्र निर्दिष्टं यत्र वै जगतां पतेः |\nपूजनं तु समुद्दिष्टं प्राकृतानां जडात्मनाम् || ३६३ ||\n\nतत्वानामपि विप्रेन्द्र दिशां कालस्य वाचकैः |\nपरमेष्ठ्यादिभिर्मन्त्रैः पञ्चभिर्यत्र वै क्रमात् || ३६४ ||\n\nस्थापनादिप्रतिष्ठान्तं पञ्चकं समुदीरितम् |\nयागपूर्वा हरिस्तोमपर्यन्ताः सप्त कीर्तिताः || ३६५ ||\n\nयागा यत्र तथा सप्त तत्क्रमादधिकारिणः |\nउक्तं यत्र प्रतिष्ठया षोडशन्यासकल्पनम् || ३६६ ||\n\nएतज्जानीहि तत् सर्वं राजसं मुनिभाषितम् |\nभगवन्तं समुद्दिश्य ह्यङ्गभावं विनैव तु || ३६७ ||\n\nब्रह्नरुद्रमुखानां तु विबुधानां तथैव च |\nमातॄणामपि दुर्गायाः स्वातन्त्र्येण तु यत्र वै || ३६८ ||\n\nमन्त्रं ध्यानं प्रमाणं च लक्षणं स्थापनं तथा |\nनिर्दिष्टं तामसं नाम मुनिवाक्यं तु विद्धि तत् || ३६९ ||\n\nअनर्थकमसंबद्धमल्पार्थं शब्दडम्बरम् |\nअनिर्वाहकमाद्योक्तेर्वाक्यं तत् पौरुषं स्मृतम् || ३७० ||\n\nहेयं चानर्थसिद्धीनामाकरं नरकावहम् |\nपारमेश्वरवाक्यार्थैर्यद्विरोधि न तद् द्विज || ३७१ ||\n\nसंग्राह्यं सात्विकाद्येषु मुनिवाक्येषु यत्नतः |\nयद्दिव्यापेक्षितं विप्र संग्राह्यमविरोधि तत् || ३७२ ||\n\nसात्विकादिक्रमात्तेषु समभ्यूह्य महामते |\nप्रसिद्धार्थानुपादाय सङ्गतार्थं विलक्षणम् || ३७३ ||\n\nअपि चेत् पौरुषं वाक्यं ग्राह्यं तन्मुनिवाक्यवत् |\nसनक |\nदिव्यपूर्वाणि शास्त्राणि प्रोक्तैरेतैस्तु लिङ्गकैः || ३७४ ||\n\nलिङ्गितानि द्विजश्रेष्ठ व्यक्तनामान्वितानि च |\nकौतूहलं हि मे श्रोतुं प्रब्रूहि गणशस्तथा || ३७५ ||\n\nविज्ञातव्यान्यसंकीर्णं यथा च स्वल्पबुद्धिभिः |\nशाण्डिल्य |\nसात्वतं पौष्करं चैव जयाख्यं च तथैव च || ३७६ ||\n\nएवमादीनि शास्त्राणि दिव्यानीत्यवधारय |\nसंहिता चेश्वरस्यापि भरद्वाजस्य संहिता || ३७७ ||\n\nसौमन्तवी तथा ह्येतत् पारमेश्वरसंज्ञितम् |\nवैहायसी संहिता च शास्त्रं चित्रशिखण्डिजम् || ३७८ ||\n\nतथा जयोत्तरं तत्र एवमादीनि तत्वतः |\nसात्विकानि विजानीहि मुनिवाक्यानि सत्तम || ३७९ ||\n\nतन्त्रं सनत्कुमारख्यं तथा पझोद्भवाभिधम् |\nसत्यापि तेजोद्रविणं मायावैभविकं तथा || ३८० ||\n\nइत्यादीन्यवगच्छ त्वं राजसान्येव तत्वतः |\nपञ्चप्रश्नं शुकप्रश्नं तत्वसागरसंहिता || ३८१ ||\n\nइत्यादीन्यवबुद्ध्यस्व तामसानि विशेषतः |\nपूर्वोक्तलक्षणेनैव ज्ञातव्यं तत्र पौरुषम् || ३८२ ||\n\nप्रासादानां च शास्त्राणां यथावत् संप्रकाशितम् |\nभेदं दिव्यादिकं सम्यग् ज्ञात्वा सर्वं समाचरेत् || ३८३ ||\n\nयो न ज्ञात्वा तु साङ्कर्यं पूजाद्यमनुतिष्ठति |\nस हि सर्वस्य जगतः साङ्कर्यं कुरुते सदा || ३८४ ||\n\nविशेषात् स्वस्य वंशस्य तस्मादापद्यपि द्विज |\nन कुर्याच्छास्त्रसाङ्कर्यं हितैषी शास्त्रकोबिदः || ३८५ ||"
}