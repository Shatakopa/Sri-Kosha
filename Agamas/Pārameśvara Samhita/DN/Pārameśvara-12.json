{
    "filename": "Pārameśvara-12.txt",
    "content": "श्रीः |\n\nद्वादशोऽध्यायः |\n\nसनकः |\nजाते ह्याकस्मिके लोपे सद्व्यापारस्य नित्यशः |\nस्नानादियोगनिष्ठस्य तथा नैमित्तिकस्य च || १ ||\n\nवत्सरोत्सवनिष्ठस्य विविधस्य महामते |\nकृच्छ्रचान्द्रायणादीनां सद्वृत्तानां तथैव च || २ ||\n\nचतुर्णामाश्रमस्थानां वर्णानां च स्त्रियस्तथा |\nश्रेष्ठमध्यमवित्तानां न्यू नानामपि तत्वतः || ३ ||\n\nभक्तानां पुण्डरीकाक्षे श्रद्धासंयमसेविनाम् |\nयावज्जीवावधिं कालं तत्पूजाकृतचेतसाम् || ४ ||\n\nसाक्षात्तन्मन्त्रनिष्ठानां यथावन्मुनिपुङ्गव |\nपातत्राणमुपायं तु श्रोतुमिच्छामि साम्प्रतम् || ५ ||\n\nकृतेन येन भक्तानां जायते कृतकृत्यता |\nशाण्डिल्यः |\nवक्ष्ये सम्यङ्महाबुद्धे सारमुद्धृत्य सर्वतः || ६ ||\n\nसर्वलोकहितार्थाय सावधानेन चेतसा |\nलोप बुद्धिं विना यस्य भोगानामप्यसंभवः || ७ ||\n\nसामर्थ्येन विना यस्य कृच्छ्रादीनां वरिच्युतिः |\nज्वरादिव्याधिदोषेण जातं यस्याह्निकक्षयम् || ८ ||\n\nचातुर्मास्तस्य चाप्राप्तिः यस्य स्वातन्त्र्यतो विना |\nतस्य तस्य महाबुद्धे श्रृणु यद्विहितं हितम् || ९ ||\n\nसांस्पर्शिकानां भोगानां मात्रावित्तं हि पूरणम् |\nहृदयङ्गमसंज्ञानामन्नं च हविषा प्लुतम् || १० ||\n\nऔपचारिकभोगानां बीजानि विविधानि च |\nकृच्छ्रचान्द्रायणादीनां व्रतानां परिपूरकः || ११ ||\n\nविशेषार्चनसंयुक्तश्चातुर्मास्यस्य संयमः |\nसौत्रं प्रतिसरं चित्रं मुक्ताहारोपमं शुभम् || १२ ||\n\nशमं नयति भक्तानां सर्वदा लोपमाह्निकम् |\nयथाश्वमेधं विप्राणां सर्वेच्छापरिपूरकम् || १३ ||\n\nराजसूयं नृपाणां च भक्तानां भूषणं तथा |\nभूषणानां यथा मध्ये कौस्तुभं वरभूषणम् || १४ ||\n\nज्ञेयं पवित्रकं तद्वद्भोगजालस्य चान्तरे |\nयत् पूरयति भक्तानां व्यापारं पारमेश्वरम् || १५ ||\n\nभोगमोक्षाप्तये शश्वद्भोदस्तस्मात्तु कोऽधिकः |\nभक्तानां सततं भक्त्या सालोक्यं विदधाति वै || १६ ||\n\nसामीप्यं साधकानां च नानासिद्धिसमन्वितम् |\nसायुज्यं साधकेन्द्राणां स्वमन्त्रात्मनि यच्छति || १७ ||\n\nतदुत्तरायणेऽतीते चातुर्मास्यस्य मध्यतः |\nकुर्याच्छुभे दिने विप्र सर्वदोषविवर्जिते || १८ ||\n\nकालोऽपि त्रिविधः प्रोक्तश्चातुर्मास्योपलक्षितः |\nआषाढपञ्चदश्यास्तु यावद्वै कार्तिकस्य च || १९ ||\n\nसंपूर्णचन्द्रदिवसं तं कालं चान्द्रमन्तिमम् |\nआकर्कटकसंक्रान्तेस्तुलाभोगक्षयावधि || २० ||\n\nकालं तमष्टपक्षं च सौरं मध्यमसंज्ञितम् |\nएकादश्यादि वाऽन्तो यश्चातुर्मास्योपलक्षितः || २१ ||\n\nकालं तं वैष्णवं विद्धि तूत्तमं सर्वसिद्धिदम् |\nअप्राप्तेरस्य कालस्य त्वन्तरायेण केनचित् || २२ ||\n\nनिर्वाहणीयो ह्यपरः कालश्चान्द्रायणादिना |\nसम्पाद्यं चैव तन्मध्ये विधिवद्यागपूरकम् || २३ ||\n\nप्रावृट्काले प्रवृत्ते तु त्रैलोक्योदरवर्तिनाम् |\nमनुष्यामरसिद्धानां कर्तव्यं चाग्रवर्तिनाम् || २४ ||\n\nप्रवर्तन्ते हि वै येन श्रद्धया वत्सरं प्रति |\nमहत्यस्मिन् महाबुद्धे व्यापारे पारमेश्वरे || २५ ||\n\nविभोः शयनसंस्थस्य काले पुष्पफलाकुले |\nगगने लम्बमाने तु सबलाकैर्वलाहकैः || २६ ||\n\nकुमुदोत्पलकल्हारैर्भूषिते वसुधातले |\nवनोपवन उद्यानैर्हरिते शाद्वलादिकैः || २७ ||\n\nशालिसस्यादिकैर्युक्ते पल्वलोदकशोभिते |\nपवित्रकं कृतं विष्णोरनन्तस्यातितुष्टिदम् || २८ ||\n\nतस्माद्यत्नेन तत् कुर्याच्चातुर्मास्यस्य मध्यतः |\nश्रावण्यां शुक्लपक्षे तु द्वादश्यां द्विजसत्तम || २९ ||\n\nआदावन्ते तथा कुर्यादद्वादशीष्वखिलासु च |\nसङ्क्रान्तिषु च सर्वासु पौर्णमासीषु वा द्विज || ३० ||\n\nअमावास्यास्वशेषासु तृतीयासु तथैव च |\nनभस्येषु च रोहिण्यामष्टम्यां च महामते || ३१ ||\n\nप्रथमा च द्वितीया च पञ्चमी च त्रयोदशी |\nदशम्येकादशीत्येवमेतास्वपि यथारुचि || ३२ ||\n\nकृष्णपक्षेऽप्रशस्ताःस्युः शुक्लपक्षे विशेषतः |\nचन्द्रो गुरुस्सितश्चान्द्रो ज्ञेयास्त्वेते शुभप्रदाः || ३३ ||\n\nपवित्रारोहणादौ तु नक्षत्राणि श्रृणुष्व मे |\nत्र्युत्तरासु च रेवत्यामश्बिन्यां भरणीषु च || ३४ ||\n\nपुनर्वसौ तथा हस्ते रोहिण्यां श्रवणेऽपि च |\nवैष्णवेष्वथ ऋक्षेषु तत्क्षणेष्वखिलेषु च || ३५ ||\n\nचातुर्मास्यस्य कालस्य तूत्थानद्वादशी तु या |\nषडशीतिमुखा दिव्या तस्यामारोपयेत्तु यः || ३६ ||\n\nपवित्रकं जगद्योनेः स पवित्रीकरोति च |\nअतीतां वर्तमानां च एष्यां स्वकुलसन्ततिम् || ३७ ||\n\nतत्र सन्निहितः साक्षान्नानानिर्माणविग्रहैः |\nभक्तानां पुण्डरीकाक्षः परमात्माच्युतो हरिः || ३८ ||\n\nयद्यप्येवं महाबुद्धे भक्तानां नित्यमेव हि |\nनारायणस्तु मन्त्रात्मा स्थितः सन्निहितः स्वयम् || ३९ ||\n\nतथापि बलवत्ता वै तत्तिथेस्तत्र कर्मणि |\nसन्निधिं भजते येन मन्त्रिणां मन्त्रराट् प्रभुः || ४० ||\n\nग्रीष्मकालं समासाद्य यथार्कस्तीक्ष्णतां ब्रजेत् |\nस्वरूपमजहन्नेव सन्निधानतरं विभोः || ४१ ||\n\nसत्पात्रदेशकालानामासृष्टेः स्थितये तु वै |\nअतः पवित्रकं तस्यामन्यस्यां तदसम्भवात् || ४२ ||\n\nकार्यं क्रियापरैर्भक्त्या साखण्डा येन जायते |\nपवित्रारोहणं विष्णोर्वर्जयेदितरेषु च || ४३ ||\n\nप्रासादस्याग्रतः कुर्यात्तदर्थं मण्टपं द्विज |\nप्रथमावरणे वापि द्वितीयावरणेऽपि वा || ४४ ||\n\nतृतीयावरणे वाथ चतुर्थे पञ्चमेऽपि वा |\nअग्रालाभे तदन्यत्र यथावाञ्छितदिग्गतम् || ४५ ||\n\nचतुरश्रं समं वापि प्राक्पश्चिमदिगायतम् |\nसौम्ययाम्यायतं वापि कर्तुरिच्छानुरूपतः || ४६ ||\n\nतथा प्रागाननं यद्वा यथाभिमतदिङ्मुखम् |\nद्वाविंशतिधनुर्मानं मण्टपं चोत्तमं भवेत् || ४७ ||\n\nअष्टादशधनुर्मानं मण्‍टपं मध्यमं भवेत् |\nअधमं द्वादशधनुर्मानं स्यादथवा द्विज || ४८ ||\n\nपञ्चहस्तात् समारभ्य द्विद्विहस्तविवर्धनात् |\nत्रिसप्तकरपर्यन्तं मानैर्नवविधं भवेत् || ४९ ||\n\nयद्वोत्तमं दशकरं मध्यमं चाष्टहस्तकम् |\nष़ड्द्दस्तमधमं विद्यात् क्षुद्रं हस्तत्रयायतम् || ५० ||\n\nत्रिंशत्करावसानं वा षट्करात् पञ्जविंशतिः |\nएकं संगृह्यमानेषु ह्येषु वित्तानुरूपतः || ५१ ||\n\nसोपपीठमधिष्ठानं केवलं वा मसूरकम् |\nअधिष्ठानोपरिस्तम्भं प्रस्तरं च त्रिवर्गकम् || ५२ ||\n\nकपोतवृतिसंयुक्तं यद्वोक्ताकृतिवर्जितम् |\nएकत्रिपञ्चसप्तादिभित्तिभेदैः समावृतम् || ५३ ||\n\nप्रत्यङ्गोक्तैरलङ्कारैर्युक्तं वा तद्विवर्जितम |\nशिलयेष्टकया वापि प्कया वाप्यव्कया || ५४ ||\n\nएकद्वारं चतुर्द्वारं यद्वा द्वारद्वयान्वितम् |\nबित्तियुक्तमयुक्तं वा कोणभित्तियुतं तु वा || ५५ ||\n\nकेवलं वा प्रपामात्रमुक्तलक्षणवर्जितम् |\nक्षिप्रकर्मप्रसिद्ध्यर्थं शरकाष्ठमयं शुभम् || ५६ ||\n\nगवाक्षकान्वितं चैव द्वारैस्तु परिभूषितम् |\nछन्नं वितानकेनोर्ध्वे प्राकारं परिकल्पयेत् || ५७ ||\n\nक्षेत्रसङ्कोचविस्तारौ कर्तुरिच्छानुरूपतः |\nशिल्पशास्त्रानुसारेण कृत्वैवं मण्डपं द्विज || ५८ ||\n\nयागार्थं सुशुभं विप्र तन्मद्येऽथ प्रकल्पयेत् |\nदृढां समां तदाकारामीषत् प्रागुत्तरप्लवाम् || ५९ ||\n\nप्रोछ्रितां च विशेषेण स्थलां दर्पणसन्निभाम् |\nसामान्या न भवेद्येन मेदिनीमण्टपस्य तु || ६० ||\n\nद्विद्विकेनाङ्गुलीनां तु प्रोन्नतेर्यावदष्टकम् |\nएकवृद्ध्याल्पमानानां यागानां तु स्थलांगणम् || ६१ ||\n\nनवाङ्गुलोन्नतेस्तावद्यावत्पञ्चदशाह्गुलम् |\nप्रोन्नतत्वं स्थलानां च मध्यमानमितात्मनाम् || ६२ ||\n\nचतुर्विंशत्यङ्गुलान्तमुछ्रायं षोडशाङ्गुलात् |\nप्रागुक्तवृद्ध्या कर्तव्यं ज्येष्ठमानमितात्मनाम् || ६३ ||\n\nएतदुच्छ्रायमानं च कथितं ते स्थलासु च |\nपादमर्धं तु हस्तं वा बिस्तारात् सर्वदिक्षु वै || ६४ ||\n\nस्थलानामिष्टकाद्यैश्च चिन्वीयात् प्रथमं ततः |\nमृदा सम्पूर्य तन्मध्यमीषद्वालुकयान्वितम् || ६५ ||\n\nपरिक्ष्य केशकीटादीनाकोट्य तदनन्तरम् |\nयावद्भवति पूर्वोक्तलक्षणं वा विशेषतः || ६६ ||\n\nस्थलां मध्योन्नतां रम्यां सप्ताहं संपरीक्ष्य सा |\nन ददाति यथाभेदं यागयोग्या भवेत्तदा || ६७ ||\n\nतदूर्ध्वे वेदिकां कुर्यात् अनेकचरणान्विताम् |\nतोरणैश्च समायुक्तां विभवेच्छानुरूपतः || ६८ ||\n\nपावनैर्यज्ञकाष्ठेश्च सुदृढैः सरलैः समैः |\nयथालक्षणयुक्तानि तोरणानि चतुर्दिशि || ६९ ||\n\nद्वाराणां बाह्यतो विप्र तदन्तर्वा नियोजयेत् |\nत्रीणि त्रीण्यथवा सम्यगेकैकस्यां न्यसेद्दिशि || ७० ||\n\nबुद्ध्वा मण्टपविस्तारं पञ्चकं सप्तकं तु वा |\nएतानि हेमरत्नाद्यैश्चित्रयेद्विभवे सति || ७१ ||\n\nश्रीवृक्षोदुम्बरवटप्लक्षोत्थैरथवा द्विज |\nपूर्वाद्युत्तरपर्यन्त तोरणानां चतुष्टयम् || ७२ ||\n\nचतुष्टयं चतुर्दिक्षु ह्येषामेकैकमेव वा |\nतोरणानां समुच्छ्रायस्तम्भायामसमः स्मतः || ७३ ||\n\nस्तम्भद्वयान्तरस्थेन मानेन स्यात्तु विस्तृतिः |\nस्तम्भमस्तकमानेन साधिकेन सदैव हि || ७४ ||\n\nतद्दण्डौ विन्यसेदभूमौ स्तम्भाभ्यन्तरगा स्थितिः |\nसदैव दृक्स्वरूपाणां कार्या वेदविदांवर || ७५ ||\n\nद्वाराणां बाह्यतो विप्र तोरणानां यथा स्थितिः |\nतलाच्छिखरपर्यन्तं मानमुछ्रायतस्तदा || ७६ ||\n\nसार्धं समं वा द्विगुणं तद्दण्डेषु च भूगतम् |\nचक्रद्वितयमध्यस्थं पक्षमण्डलमण्डितम् || ७७ ||\n\nतोरणे तोरणे कुर्याद्गरुडं चोर्ध्वसंस्थितम् |\nमत्स्यादीनवतारांश्च प्रादुर्भावाननेकशः || ७८ ||\n\nचित्रोदितेन विधिना चतुर्दिक्षु समालिखेत् |\nमुनिसिद्धामरव्रातैरनेकाद्भुतदर्शिभिः || ७९ ||\n\nद्वीपाचलवनोद्यानैर्बहुभिर्मृगयूथपैः |\nसरःसारसकल्हारैर्जलक्रीडापरान्वितैः || ८० ||\n\nखेचरैरङ्गनायुक्तैर्नृपैर्विद्याधरादिकैः |\nप्रशान्तमानसैर्विप्रैरात्मध्यानपरायणैः || ८१ ||\n\nएवमाद्यैरनन्तैश्च व्यापारैश्चित्रसंभवैः |\nतद्यागवेश्म सकलं रञ्जनीयं प्रयत्नतः || ८२ ||\n\nकुर्यात् सुधाविलिप्तं वा भूषयेत्तदनन्तरम् |\nदर्पणैश्चामरैर्वस्त्रैर्दुकूलैर्विविधोज्ज्वलैः || ८३ ||\n\nघण्टाभिरर्धचन्द्राद्यैरातपत्रैर्मनोहरैः |\nप्रोच्छ्रितैः कदलीपूगैर्द्रुमाङ्गैः पावनैर्दृढैः || ८४ ||\n\nमध्वाज्यदधिसत्क्षीरसंपूर्णैः कांस्यभाजनैः |\nशालितण्डुलपात्रैश्च सहिरण्यैः फलैः शुभैः || ८५ ||\n\nलाजसिद्धार्थकैर्बीजभाजनैः षड्रसान्वितैः |\nसत्सुगन्धैस्त्वगेलाद्यैः पर्णैः पूगफलैस्तथा || ८६ ||\n\nमधूकबदरद्राक्षा इक्षुभिस्त्रिफलैः फलैः |\nयथर्तुप्रभवैः पुष्पैर्वहुभिः प्रकरीयकैः || ८७ ||\n\nइत्येवमाद्यैर्विविधैर्भोगपूगैस्तु पावनैः |\nपवित्रेण वितानेन सुसितेनोज्ज्वलेन वा || ८८ ||\n\nचक्राम्बुरुहचिह्नेन भूषयेच्च तदूर्ध्वतः |\nस्तम्भान् संवेष्टयेत् पश्चाद्दुकूलैर्विविधैः पृथक् || ८९ ||\n\nप्रागुत्तरादिदिग्भागाद्यावत्कोणं च मारुतम् |\nसितादिवर्णभेदोत्थाः पताकास्तत्र योजयेत् || ९० ||\n\nएवं रागविभागेन प्रत्यग्भागाच्च वै पुनः |\nदक्षिणाशावधिर्यावद्द्वितीयं च चतुष्टयम् || ९१ ||\n\nएकैव सर्ववर्णा च नाभौ कार्या वितानके |\nबाह्यतो वेदिकायास्तु मण्डपस्य दिगष्टके || ९२ ||\n\nवह्निकोणात् समारभ्य यावत्कोणं तु शाङ्करम् |\nसितारुणं च पीतं च कृष्णं कुर्याच्चतुष्टयम् || ९३ ||\n\nभूयश्चोत्तरदिग्भागाद्यावद्दिक्पश्चिमा द्विज |\nतथाविधं चतुष्कं तु ध्वजानां परिखीर्तितम् || ९४ ||\n\nराजपाषाणवर्णाभं चक्रपक्षीश्वरोपगम् |\nवैजयन्तीत्रयं कुर्यात्तोरणे पूर्वदिक्स्थिते || ९५ ||\n\nदक्षिणे स्फटिकाभं तु आप्ये सिन्दूरवर्चसम् |\nहेमाभं चोत्तरे कुर्यात्तोरणे ध्वजकत्रयम् || ९६ ||\n\nचतुष्केण पताकानां युक्तं श्वेतादिकेन च |\nएकैकं तोरणं वात्र त्रितयं पञ्चकं तु वा || ९७ ||\n\nअर्धेन तोरणायामात् पताकानां च दीर्घता |\nएवं त्वभिनवं कृत्वा यागार्थं मण्डपं द्विज || ९८ ||\n\nस्नपनाद्युत्सवान्तस्य वैशेषिकगणस्य च |\nपुरा प्रकल्पितं वाथ मण्डपं भूषयेत्तदा || ९९ ||\n\nएवं कृते ततः पश्चाद्वेदिकां तोरणैः सह |\nविलिप्य चन्दनाद्यैस्तु गन्धवर्णोज्ज्वलैः क्रमात् || १०० ||\n\nचन्दनेन समालभ्य वेदिकां केवलेन च |\nबाह्लीकभावितेनैव तेनैवाद्यं च तोरणम् || १०१ ||\n\nलिप्तं मृगमदेनैव कुर्याद्दक्षिणदिग्गतम् |\nतुषारधूलीधवलं पश्चिमं कारयेत्ततः || १०२ ||\n\nकुङ्कुमेन समालभ्य केवलेनोत्तरे स्थितम् |\nक्षीरेण चन्दनेनैव कुङ्कुमेन कृतां स्थलाम् || १०३ ||\n\nरजनीचूर्णयुक्तेन हरीबेरेणाम्बुना सह |\nपुण्यगन्धौषधीभिस्तु द्वाराणां मण्डपावनिम् || १०४ ||\n\nततस्तु विविधैर्धूपैर्बहुभिर्धूपयेद्द्विज |\nततस्तिरस्करिण्या तद्वेष्टयेत् सर्वतो बहिः || १०५ ||\n\nमण्डपस्योत्तरे भागे कुर्यात् कुण्ड पुरैव तु |\nयद्वा द्विज ततोऽन्यत्र यागाग्रस्था च वर्ज्यदिक् || १०६ ||\n\nदिक्त्रयेऽभिमता या दिक् कुर्यादनलमण्डपम् |\nधूमनिर्गमनोपेतं नानाकुण्डबिभूषितम् || १०७ ||\n\nसार्द्रै श्च सुपलाशैश्च सुयुक्तं तोराणादिकैः |\nयद्वा पचनगेहे तु कुण्डं कुर्यात् सलक्षणम् || १०८ ||\n\nअन्यन्नैमित्तिकार्थं तु पुरा क्लृप्तं तु वा भवेत् |\nएवं कृते ततः कुर्यात् सम्भारग्रहणं द्विज || १०९ ||\n\nसप्तमे पञ्चमे वापि वासरे कर्मवासरात् |\nपूर्वं कृत्वाङ्कुरारो पं ततः कर्म समारभेत् || ११० ||\n\nततः प्रवेशयेत्तस्मिन् सम्भारान् यागमण्डपे |\nदशम्यां द्विजशार्दूल यत्किञ्चिच्चोपयुज्यते || १११ ||\n\nभूषणादि ततः कुर्याद्यथा तदवधारय |\nतेषां तु द्विविधं रूपं सूक्ष्मस्थूलविभेदतः || ११२ ||\n\nसर्वभावेन भक्तानां यत् पालयति सर्वदा |\nमनोवाक्चित्तजं कृत्स्नं व्यापारं शुभलक्षणम् || ११३ ||\n\nपरिज्ञेयमतस्तस्मात् स्वरूपं तस्य यादृशम् |\nफलमेति च वै येन भक्तानां तत्समापनात् || ११४ ||\n\nयदच्छिन्नं जगद्योनेरनन्तप्रसरं सितम् |\nविच्छेदमकृतज्ञानामेति नानात्मना स्वयम् || ११५ ||\n\nजगत्सूत्रं तु तद्विद्धि हेमसूत्रादिना तु वै |\nषाड्गुण्यमहिमानं यद्धत्ते प्रतिसरात्मना || ११६ ||\n\nज्ञानरागोपरक्तं तु युक्तं कार्यैस्तु वीर्यजैः |\nतैजसैरावृतं मन्त्रैर्बलेनावसितं परि || ११७ ||\n\nऐश्वर्यमुपचारे तु सम्पत्तौ शक्तितोऽव्ययम् |\nएवं पवित्रकं तावत् परिज्ञातं जगत्प्रभोः || ११८ ||\n\nब्रह्नण्यधिपतौ विण्णौ तथाकारे प्रतिष्ठिते |\nभक्त्या च विधिवद्दत्तं ददाति भगवत्पदम् || ११९ ||\n\nस्थूलस्य व्यतिरिक्तस्य व्यवहारपदस्थितैः |\nपदार्थैः कल्पनीया च यथा तदवधारय || १२० ||\n\nसूक्ष्मं दृढं सितं श्र्लक्षणं सूत्रं ब्रह्नप्रसूतया |\nविनिर्मितं कुमार्या वा वृद्धया वा विनीतया || १२१ ||\n\nशुद्धया वा विधवया सम्पादितमथापि वा |\nक्षौमं वा पट्टजं वापि केशरोमादिवर्जितम् || १२२ ||\n\nयथालब्धं समादाय सम्यक् प्रक्षाल्य वारिणा |\nतस्य शुद्धिं पुरा कृत्वा दहनाप्यनेन च || १२३ ||\n\nअवलोक्य स्मरन्मूलं विनिष्पाद्य चतुर्गुणम् |\nचातुरात्म्यव्यपेक्षायामथवाष्टगुणं द्विज || १२४ ||\n\nप्रभवाप्ययबुद्ध्या तु भेदभिन्नोपलक्षितम् |\nकेशवादिष्वधिष्ठातृभावेन त्रिचतुर्गुणम् || १२५ ||\n\nतन्तुभिर्विषमैर्विष्णोः समस्य परिवर्जयेत् |\nपावित्रिकी क्रिया यस्माद्विषमा सा न कस्यचित् || १२६ ||\n\nपवित्रकाणि कार्याणि तन्तुभिस्तैः सुतानितैः |\nमूलमन्त्रादिमन्त्राणां सर्वेषां मुनिसत्तम || १२७ ||\n\nकुम्भस्थमन्त्रमूर्तेः प्राक् कल्पयेद्भूषणं द्विज |\nअध्यर्धशमजैर्व्यासाद्धाराकारैश्च तन्तुभिः || १२८ ||\n\nशतेनाष्टोत्तरेणाद्यं द्विगुणेन द्वितीयकम् |\nत्रिगुणेन तृतीयं तु व्यासमेवं तु तन्नयेत् || १२९ ||\n\nषट्त्रिंशद्ग्रन्थिकं चाद्यं द्वितीयं द्विगुणं स्मृतम् |\nतृतीयं त्रिगुणं कुर्यादेवमेव महामते || १३० ||\n\nमण्डलस्थस्य च विभोस्तथा वह्निगतस्य च |\nबिम्बस्थस्य पवित्राणां विशेषमवधारय || १३१ ||\n\nमालाकृतिं च शिरसि यथेच्छग्रन्थिपूर्वकम् |\nद्वितीयमंसयोर्यावल्लम्बितं जानुमण्डले || १३२ ||\n\nमूर्ध्नः पादावधिर्यावत्तृतीयमिति विस्तृतम् |\nआमूर्ध्नः पीठपर्यन्तं वनमालापवित्रकम् || १३३ ||\n\nपृथक्पीठस्य वै कुर्यात् स्वप्रमाणेन शोभनम् |\nबिम्बप्रतिसराणां च व्पासश्चानियतः स्मृतः || १३४ ||\n\nसूत्रमानं च पूर्वोक्तं द्विगुणं सति संभवे |\nत्रिगुणं वा मुनिश्रेष्ठ वनमालाख्यभूषणम् || १३५ ||\n\nअष्टोत्तेरण सूत्राणां सहस्रेण समन्वितम् |\nयद्वा तदर्धं पादं वा कुर्याद्वित्तानुरूपतः || १३६ ||\n\nलेपभित्तिपटस्थे तु मूलबिम्बे यदा द्विज |\nकुर्यादुत्सवबिम्बस्य भूषणानां तु षञ्चकम् || १३७ ||\n\nतदापि मूलबिम्बस्य भूषणान्यपि पूर्ववत् |\nक्लपयेदाद्यपूर्वाणि बिम्बप्रतिसरेषु तु || १३८ ||\n\nविभवे देवदेवेशं हारपञ्चसमन्वितम् |\nनानाकाराणि तन्तूनि मुक्ताहारसमन्वितम् || १३९ ||\n\nत्र्यङ्गुलान्तरिता देयाः सर्वेषां ग्रन्थयः समाः |\nसङ्ख्यानेन विना सम्यङ्मातुलुङ्गोपमाः शुभाः || १४० ||\n\nअष्टोत्तरशतग्रन्थिसंयुक्ता वनमालिका |\nचतुः स्थानावतीर्णस्य विभोरामन्त्रणाय च || १४१ ||\n\nपवित्रमाद्यसदृशमेकैकं वा द्वयं द्वयम् |\nसर्वेषां कर्मबिम्बानां तथा वै गोपुरादिषु || १४२ ||\n\nस्थितानां मन्त्रबिम्बानां भजतां सन्निधिं सदा |\nउत्तमादीनि सर्वाणि कुर्याद्वै मुख्यकल्पने || १४३ ||\n\nप्रकल्पयेत् तत्सदृशं मध्यमेनोत्तमेन वा |\nद्वितयं द्वितयं वापि ह्येकैकं वानुकल्पने || १४४ ||\n\nअङ्गानामप्युपाङ्गानां लाञ्छनानामपि द्विज |\nभूषणानां च शक्तीनां तथैव विहगेशितुः || १४५ ||\n\nप्राग्वत्त्रीण्यथवा द्वे द्वे ह्येकैकं वाथवा द्विज |\nयथेच्छमानसंख्योत्थैः सूत्रैस्तु परिकल्पयेत् || १४६ ||\n\nसूत्रभ्रमसमोपेतैर्गभैर्भूषणसञ्चयम् |\nअन्येषां मण्डलाङ्गानां देवानां विभवे सति || १४७ ||\n\nपवित्रकगणं कुर्याद्यथेच्चग्रन्थितन्तुभिः |\nतथैव विष्वक्सेनादेः परिवारगणस्य च || १४८ ||\n\nमन्त्रास्त्रकुम्भयोर्द्वे वै ह्येकं वै मण्डलस्य च |\nद्वयं च कुण्डानलयोः शास्त्रपीठस्य च द्वयम् || १४९ ||\n\nलिपेर्वाक्तत्वभूतस्य शब्दतत्वस्य च प्रभोः |\nघण्टाक्षसूत्रपूर्वाणां क्रियाङ्गानां महात्मनाम् || १५० ||\n\nबलिपीठादिदेवानां देशान्तरनिवासिनाम् |\nगुर्वादीनां चतुर्णां तु हरिवीप्साप्रलापिनाम् || १५१ ||\n\nद्विजोत्तमादिवर्णानां नित्यमच्युतभाविनाम् |\nगृहस्थब्रह्नचारीणां यतीनां वनवासिनाम् || १५२ ||\n\nवृद्धानां जनकादीनां भगवत्तत्ववेदिनाम् |\nबन्धूनां भ्रातृपूर्वाणां नारायणरतात्मनाम् || १५३ ||\n\nजायाया भक्तिनम्राया रताया अर्चने हरेः |\nसम्बन्धिनां च मित्राणां भगवद्धामसेविनाम् || १५४ ||\n\nतदुत्तरसहायानां चातुरात्म्याभिलाषिणाम् |\nभृत्यानां स्वानुकूलानां पुरुषोत्तमयाजिनाम् || १५५ ||\n\nवृद्धये योग्यतायैव पवित्रीकरणाय च |\nयथाभिमतमानैस्तु तन्तुभिर्ग्रन्थिभिस्तथा || १५६ ||\n\nकुर्यात् पवित्रनिचयमथवा मुनिसत्तम |\nगुर्वादीनां चतुर्णां तु यतीनां च कुटुम्बिनाम् || १५७ ||\n\nक्रमाच्चतुर्विंशतिभिः सूत्रैः षोडशभिस्तथा |\nततो द्वादशभिश्चैव अष्टाभिःषट्त्रिभिस्तथा || १५८ ||\n\nपवित्रकाणि कार्याणि ग्रन्थयः सूत्रसंख्यया |\nआराधकस्य च गुरोः कुर्याद्वे भूषणद्वयम् || १५९ ||\n\nस्थूलकल्पमिदं प्रोक्तं सूक्ष्मकल्पमतः श्रृणु |\nशिरःप्रमाणेनार्चाया भूषणं प्रथमं स्मृतम् || १६० ||\n\nचतुःशतेन सूत्राणां द्वात्रिंशद्भिस्तथाधिकैः |\nसूत्रावर्तैश्च सुसमैः परिकल्प्य सुशोभनम् || १६१ ||\n\nसप्तविंशत्प्रमाणेन दत्वास्मिन् ग्रन्थिसञ्चयम् |\nकर्मादूर्ध्वगतं नाभिप्रमाणेन पवित्रकम् || १६२ ||\n\nपरिकल्प्य द्वितीयं च सूत्राणां मुनिसत्तम |\nशतत्रयेण च तथा चतुर्विंशद्भिरेव च || १६३ ||\n\nद्विगुणैर्ग्रन्थिनिचयैरनुगर्भं तु तत् स्मृतम् |\nस्कन्धदेशात् समारभ्य यावत्पादद्वयावधि || १६४ ||\n\nनेत्रसूत्रैस्त्रिभागोनैः सूत्रग्रामैश्च कल्पयेत् |\nत्रिगुणैर्ग्रन्थिनिचयैस्ततो |़न्यद्द्विजसत्तम || १६५ ||\n\nअष्टोत्तरेण सूत्राणां शतेन ग्रन्थिभिस्तथा |\nशिरः पूर्वावतारादौ यावत्पीठं तु वैष्णवम् || १६६ ||\n\nसूत्रैर्ग्रन्थिगणैश्चैव गर्भैस्तु विविधैस्ततः |\nमण्डलस्य प्रमाणेन कुर्याच्चान्यच्चतुष्टयम् || १६७ ||\n\nप्रथमं पझमानेन नाभिमानं द्वितीयकम् |\nअरतुल्यं तृतीयं स्याच्चतुर्थं नेमिभिः समम् || १६८ ||\n\nएकाशीतिभिरावर्तैः सूत्राणां द्विजसत्तम |\nअग्नेः कुण्डप्रमाणेन ग्रन्थिभिस्तावदेव हि || १६९ ||\n\nभूषणत्रितयं कुर्याद्यथायोगं महामते |\nअष्टोत्तरशतादर्धैः सूत्रैस्तद्ग्रन्थिभिस्तथा || १७० ||\n\nभूषणं सुसमं चैव सुशुभं परिकल्पयेत् |\nद्विजेन्द्र द्विजमुख्यानां ब्राह्नणानां तदर्धतः || १७१ ||\n\nमुख्यमेतत् स्मृतं कल्पमनुकल्पमिदं श्रुणु |\nअष्टाधिकेन सूत्रेण शतेन प्रथमं त्विदम् || १७२ ||\n\nचतुर्भागोनमपरं तदर्धेन तृतीयकम् |\nआद्याच्चतुर्थभागेन चतुर्थं कलपयेत् ततः || १७३ ||\n\nत्रिभागोनं चतुर्थात्तु अग्नेः कुर्यात्तु भूषणम् |\nद्विजेन्द्राणां प्रकुर्वीत सप्तविंशतितन्तुजम् || १७४ ||\n\nब्राह्मणानां प्रकुर्वीत तन्तुभिर्नवभिर्द्विज |\nस्तनादूर्ध्वमधोनाभेर्न कर्तव्यं कदाचन || १७५ ||\n\nसूत्रत्रयेण चान्येषां भक्तानां तु जगद्गुरोः |\nसूक्ष्मकल्पमिदं विद्धि परकल्पमिदं श्रृणु || १७६ ||\n\nचतुःस्थानावतीर्णस्य मुख्यमन्त्रस्य वै विभोः |\nशतेनाष्टोत्तरेणैव ह्यर्धेनांशेन वा मुने || १७७ ||\n\nतन्तूनां भूषणं कुर्यादेकैकं वा त्रयं त्रयम् |\nजपहोमादिका संख्या पूर्णारिक्ता महात्मनाम् || १७८ ||\n\nसमीकरोति भक्तानां मन्त्रिणामत एव हि |\nकुर्यात्तदग्रन्थिनिचयं सूत्रसंख्योपलक्षितम् || १७९ ||\n\nयदृच्छया ततोऽन्येषां याज्यानां परिकल्प्य च |\nसूत्रभ्रमसमोपेतैर्गर्भैर्भूषणसञ्चयम् || १८० ||\n\nततस्तु देवदेवस्य चतुः स्थानस्थितस्य यत् |\nपवित्रकगणं विप्र प्रोक्तमाद्यपुरस्सरम् || १८१ ||\n\nकुर्यात्तु गर्भरचनां तस्य सर्वस्य सत्तम |\nहेमसद्रत्नकर्पूरमालयक्षोदकुङ्कुमैः || १८२ ||\n\nसर्वौषधिसमोपेतैस्त्वगेलादिविमिश्रितैः |\nपावनैर्विविधैर्द्रव्यैर्नीव्या च पिचुना सह || १८३ ||\n\nबीजपूरसमाकारमार्द्रामलकशङ्खवत् |\nतदन्तरालानि पुनस्त्वच्छिन्नेन तु तन्तुना || १८४ ||\n\nविभागप्रतिपत्यर्थं ग्रथनीयान्यदूरतः |\nअन्येषां सर्वबिम्बानां यथावित्तानुरूपतः || १८५ ||\n\nकल्पयेद्गर्भरचनां पूर्वोक्तद्रव्यसञ्चयैः |\nआराधकस्य च गुरोः सगर्भं भूषणद्वयम् || १८६ ||\n\nविहितं भगवन्मन्त्रन्यासात्तादात्म्यभावनात् |\nअतोऽन्येषामगर्भं च रचनीयं यथाक्रमम् || १८७ ||\n\nअन्तरालगणं गार्भं कुर्याद्बाह्लीकरञ्जितम् |\nअलङ्कृत्य च सौवर्णैरुपरिष्टाच्च रूप्यकैः || १८८ ||\n\nपवित्रच्छेदसम्मूलं जातरूपमयैस्तु वा |\nशङ्खपजगदाचकमालाश्रीवत्सपूर्वकैः || १८९ ||\n\nएकस्थैव बहूनां वा यथावित्तानुसारतः |\nएवं कृत्वा पवित्राणि क्रमेण द्विजसत्तम || १९० ||\n\nधातुजे वितते भाण्डे वस्त्रच्छन्ने निधाय च |\nअथवा पैत्तले भाण्डे मृण्मये वा सुशोभने || १९१ ||\n\nपालाशे वापि चैकस्मिन् मान्त्रं भूषणसञ्चयम् |\nअन्यस्मिन् लौकिकं स्थाप्य समस्तं द्विजसत्तम || १९२ ||\n\nआच्छाद्य वाससा पश्चात् सुसितेनाहतेन तु |\nबन्धयित्वा तु सृत्रेण दृढेन सुसितेन च || १९३ ||\n\nमध्ये तु यागद्रव्याणां ते भाण्डे विनिवेश्य |\nदेशिकः पूर्वविधिना कृतस्नानः कृताह्निकः || १९४ ||\n\nदेशिकेन्द्रेण सहितौ गत्वा मन्त्रेशसन्निधिम् |\nप्रपूज्य देवदेवेशमर्ध्यगन्धादिभिः क्रमात् || १९५ ||\n\nविज्ञाप्य देवदेवाय मा मे विघ्नं भव त्विति |\nतस्मादनुज्ञां संगृह्य शिरसावनतेन तु || १९६ ||\n\nनिशामुखे प्रवृत्ते तु कर्तार्घ्यकुसुमोद्यतः |\nसहसद्ब्रह्नघोषेण स्तुतिमङ्गलपाठकैः || १९७ ||\n\nशङ्खतूर्यनिनादैश्च पुष्पैरर्घ्यसमन्वितैः |\nकृत्वा द्वार्स्थार्चनं विप्र प्रविशेद्यागमण्टपम् || १९८ ||\n\nइदमुच्चारयेन्मन्त्रं स्वरेणोच्चतरेण तु |\nनमो ब्रह्नण्यदेवायाच्युतायाव्ययाय च || १९९ ||\n\nऋग्यजुस्सामरूपाय शब्ददेहाय विष्णवे |\nप्रविश्य कल्शस्थानं समीपे तु वरासने || २०० ||\n\nप्राङ्मुखः संस्मरेन्मन्त्रं पूर्ववद्व्याप्तिभाविते |\nउपविश्य यथान्यायमन्तर्यागान्तमाचरेत् || २०१ ||\n\nकरादिशुद्धिपूर्वं तु पश्चादर्घ्यादिकल्पनम् |\nप्राग्वत् कृत्वा ततोऽभ्यर्च्य मन्त्रसङ्घं तु देहजम् || २०२ ||\n\nद्वौ द्वौ तु पूर्णकलशौ सौवर्णौ राजतौ तु वा |\nताम्रजौ मृण्मयौ वाथ सापिधानौ सपल्लवौ || २०३ ||\n\nफलै रत्नादिकैर्युक्तौ सूत्रेण परिवेष्टितौ |\nशालिपीठोपरि स्थाय्य प्रतिद्वारं तु पार्श्वयोः || २०४ ||\n\nपालिकानां शरावाणां विन्यसेत्तु त्रयं त्रयम् |\nप्रितकोणं तु संस्थाप्य घटिकानां त्रयं त्रयम् || २०५ ||\n\nद्वारयागं ततः कुर्यात् पूर्वाद्युत्तरपश्चिमम् |\nअर्घ्यालभनमाल्यैश्च धूपैर्गुग्गुलुमिश्रितैः || २०६ ||\n\nवास्त्वीशः क्षेत्रनाथश्च द्वारलक्ष्मीस्तथा द्विज |\nचण्डप्रचण्डौ गरुडः पूर्वद्वारे तु संस्थिताः || २०७ ||\n\nदक्षे धातृविधातारौ पश्चिमे तु जयेतरौ |\nभद्राख्यश्च सुभद्राख्यो ह्युत्तरे दक्षिणादितः || २०८ ||\n\nमूलबिम्बे यदा कुर्यात् पवित्रारोहणं तदा |\nमण्डलस्थस्य देवस्य प्रागाद्युत्तरपश्चिमम् || २०९ ||\n\nसंस्थानं द्वार्स्थदेवानां यात्राबिम्बे यदा भवेत् |\nतत्प्रागपेक्षया तेषां संस्थानमुदितं तदा || २१० ||\n\nमुख्येनार्घ्याम्भसा प्रोक्ष्य पृथग्भाण्डे स्थितं पुरा |\nपञ्चगव्यं ततो विप्र कल्पयित्वा हृदादिकैः || २११ ||\n\nकुशोदकं तदस्त्रेण दत्वाद्येनाभिमन्त्रयेत् |\nकल्पयेत् पञ्चगव्यं तु पञ्चोपनिषदैस्तु वा || २१२ ||\n\nअथ पाणिद्वयेनैव अग्नीषोमात्मकेन तु |\nयोग्यतापदवीं नीत्वा शोधयेद्वसुधां ततः || २१३ ||\n\nमूलेन साम्भसानेन प्रोक्षयेद्यत् पुराहृतम् |\nकौशेयेन पवित्रेण ध्यायमानस्तमेव हि || २१४ ||\n\nसर्वबीजानि धान्यानि सिद्धार्थकयुतान्यथ |\nकृत्वास्त्रपरिजप्तानि ध्यात्वा ह्यस्त्रसमानि च || २१५ ||\n\nविघ्नोपशान्तये वेगाद्दशदिक्षु विनिक्षिपेत् |\nसंहृत्य बहुकूर्चेन प्राच्यां दिशि निधाय वै || २१६ ||\n\nईशानदिशि वा न्यस्त्वा यागस्येच्छानुरूपतः |\nतद्गर्भीकृत्य संलिख्य हेतिराट् चन्दनादिना || २१७ ||\n\nचक्रं ध्यात्वा मण्डपोर्ध्वे पङ्कजं वसुधातले |\nर्निगमे च गदां देवीं शङ्खं च ककुभाष्टके || २१८ ||\n\nप्राकाराकारदेहां च नानाज्वालासमाकुलाम् |\nशक्तिरूपां गदां वाथ केवलां मन्त्रतो न्यसेत् || २१९ ||\n\nएवं कृते तदा सम्यग्भवेद्विघ्नविनाशनम् |\nअथादाय दृढं शुद्धमेकरूपं च निर्व्रणम् || २२० ||\n\nकुम्भं च मृण्मयं रम्यं सौवर्णं वाथ राजतम् |\nरत्नहाटकस्रग्गन्धफलसर्वौषधीयुतम् || २२१ ||\n\nशुभपादपशाखाढ्यं पट्टस्रग्गन्धभूषितम् |\nगालितोदकसंपूर्णवारिधारान्वितं नवम् || २२२ ||\n\nचन्दनाद्युपलिप्तं च परितश्चाक्षतान्वितम् |\nवेष्टितं परितः सूत्रैः विकीर्योपरि तन्न्यसेत् || २२३ ||\n\nतद्देवताशरीरं तु वश्यदं बलवर्चसम् |\nसास्त्रेण चक्रमन्त्रेण मन्त्रयेदथ वर्धनीम् || २२४ ||\n\nपूर्वोक्तद्रव्यसंयुक्तां परितः सूत्रवेष्टिताम् |\nआवाह्य मन्त्रनाथस्य दक्षिणे कलशोत्तरे || २२५ ||\n\nविन्यस्य परितस्तत्र स्थापयेत् कलशाष्टकम् |\nसपल्लवं सापिधानं सूत्रेण परिवेष्टितम् || २२६ ||\n\nकुम्भमध्ये विभोःप्राग्वदासनं परिकल्प्य च |\nतन्मद्ये पुण्डरीकाक्षं समावाह्य विधानतः || २२७ ||\n\nसन्निधिं सन्निरोधादिभोगयागावसानकम् |\nपूर्ववत् सकलं कृत्वा तस्य दक्षिणदिग्गतम् || २२८ ||\n\nअस्त्रविग्रहरूपं च ध्यात्वाऽभ्यर्च्य यथाविधि |\nध्वंसयन्तं च विघ्नानां जालं कर्मावसानिकम् || २२९ ||\n\nइदमभ्यर्थयेद्देवं सास्त्रं बद्धाञ्जलिः स्थितः |\nयागालयं हि विश्वेश गृहाण रचितं मया || २३० ||\n\nआसमाप्तं भज विभो क्रियाङ्गानां च सन्निधिम् |\nततोऽस्त्रोदकधारां चाप्यच्छिन्नां भित्तिगां नयेत् || २३१ ||\n\nप्रदक्षिणेन प्राग्भागात्तत्पदान्तं च तत् स्मरेत् |\nअथवेशानदिग्भागात् तत्पदान्तं द्विजोत्तम || २३२ ||\n\nपृष्ठतः कलशौ भ्राम्य तुल्यकालं तु वा पृथक् |\nकल्शं वर्धनीयुक्तं विन्यस्य विकिरोर्ध्वगम् || २३३ ||\n\nअर्घ्यदानं तयोः कृत्वा पुष्पाद्यैः पूजयेत् पुनः |\nअस्त्रेण वस्त्रयुग्मं तु अहतं चाभिमन्त्र्य वै || २३४ ||\n\nधूपादिवासितं कृत्वा तावुभौ परिवेष्ट्य च |\nअथवा भद्रपीठं तु विन्यसेद्विकिरोर्ध्वगम् || २३५ ||\n\nसास्त्रं हि मन्त्रकलशं तत्राधारगतं न्यसेत् |\nचतुस्त्रिद्व्येकभारैर्वा शालिभिर्विष्टरे कृते || २३६ ||\n\nतावन्मानांस्तदर्धान् वा तदूर्ध्वे तण्डुलान् न्यसेत् |\nतत्पादांस्तत्समान् वापि तदूर्ध्वे विन्यसेत्तिलान् || २३७ ||\n\nतदूर्ध्वे चाहतं वस्त्रयुग्ममास्तीर्य वै शुभम् |\nकलशं वर्घनीयुक्तं तदूर्ध्वे वापि विन्यसेत् || २३८ ||\n\nप्राग्वत् सास्त्रं तु देवेशमासनादिक्रमाद्यजेत् |\nव्यापारमाचरेद्दिव्यं कुम्भके च स्मरन् विभुम् || २३९ ||\n\nनानिसं युज्यते यस्मात् तस्मादेषा प्रतिक्रिया |\nविभाव्या मन्त्रिणा कौम्भी आस्त्रीरक्षार्थमेव हि || २४० ||\n\nततोऽवतार्यो भगवान् स्थण्डिलेऽभ्यर्च्य सासनम् |\nप्रदक्षिणप्रणामान्तं कुर्यात् सर्वं तु पूर्ववत् || २४१ ||\n\nमण्डले कुम्भयागे च प्रोक्षणस्नानमाचरेत् |\nततस्तु ब्रह्नघोषेण यायाद्देवनिकेतनम् || २४२ ||\n\nअथ देवगृहं गत्वा पुण्डरीकाक्षमच्युतम् |\nअष्टाङ्गेन नमस्कृत्य पूजयेत् पुरुषोत्तमम् || २४३ ||\n\nअर्घ्यालभनमाल्यैश्च धूपैरङ्गादिसंयुतम् |\nतत् सर्वं योग्यमाहर्तुं पूजान्तरनिवेदितम् || २४४ ||\n\nपुष्पपूर्वं समादाय शिरसा चाभिनन्द्य तत् |\nसमर्प्य विष्वक्सेनस्य ह्यस्त्रमन्त्राबिमन्त्रितैः || २४५ ||\n\nसपीठं भगवद्बिम्बं निर्मलीकृत्य वारिभिः |\nप्रासादं शोधयित्वा तु देवदेवं समर्चयेत् || २४६ ||\n\nस्नानैस्तु क्षीरपूर्वैर्वा धात्रीफलपुरस्सरैः |\nयथाक्रमोपदिष्टैस्तु चान्यैर्भोगैरकृत्रिमैः || २४७ ||\n\nप्रदक्षिणप्रणामान्तं विशेषात् सर्वमाचरेत् |\nलेपभित्तिपटस्थं तु मूलबिम्बं यदा द्विज || २४८ ||\n\nतदा नैमित्तिके बिम्बे सर्वं कुर्याद्विशेषतः |\nएतस्य सन्निधौ विप्र कृत्वा स्नपनमात्रकम् || २४९ ||\n\nस्नपनाधिकृते बिम्बे नित्यनैमित्तिकेऽपि वा |\nसर्वमन्यत् पवित्रान्तं मूलबिम्बे स्माचरेत् || २५० ||\n\nनित्योत्सवार्थबिम्बे तु तदा कुर्यात् तदुत्सवम् |\nतेषामसन्निधौ विप्र दर्पणे तत्समीपगे || २५१ ||\n\nकुर्यात् स्नपनमात्रं तु तदा कुर्यात् तदुत्सवम् |\nदर्भमञ्जरिजे कूर्चे चक्रे वा कुम्भकेऽपि वा || २५२ ||\n\nप्राग्वदन्यत् समस्तं तु मूलबिम्बे समाचरेत् |\nततो होमगृहं गत्वा कुण्डं संस्कृत्य पूर्ववत् || २५३ ||\n\nतत्रानर्ल च संस्कृत्य कुर्याद्वै मन्त्रतर्पणम् |\nपूर्वोक्तविधिना पश्चात् संस्कृतेनाथ वह्निना || २५४ ||\n\nचरुं संश्रापयेच्चुल्यां हृदा क्षीराज्यतण्डुलैः |\nसमुद्धृत्याज्यपूतं तं विनिवेद्य यथाक्रमम् || २५५ ||\n\nकलशस्थलबिम्बानामेकांशं जुहुयात्ततः |\nयद्वा यागसमारम्भात् पूर्वं संसाध्य वै चरुम् || २५६ ||\n\nकलशस्थलबिम्बानां क्रमात् कृत्वा तु पूजनम् |\nसर्वं द्विजप्रदानान्तं वह्नौ सन्तर्पयेत्ततः || २५७ ||\n\nदत्वा पूर्णाहुतिं पश्चात् प्रयायाद्बिम्बसन्निधिम् |\nपुरा यस्मिन् दिने विप्र अतीते वत्सरे कृतः || २५८ ||\n\nपवित्रकोपसंहारस्तद्दिनादादितः स्मरन् |\nअर्घ्यपुष्पादिबलिभिः पूजयेत् सर्वमध्वरम् || २५९ ||\n\nतद्वदाज्यं सपूर्णान्तं क्रमेण जुहुयात्ततः |\nमण्डलाग्रमथासाद्य मुद्राबन्धादिकं तु वै || २६० ||\n\nकृत्वा प्रणामपर्यन्तं ततस्त्वेकं पवित्रकम् |\nवासितं धूपगन्धाभ्यां चतुःस्थानस्थितस्य च || २६१ ||\n\nविनिवेद्य क्रमेणैव धूपं दत्वार्घ्यपूर्वकम् |\nनिजानन्दमयैर्भोगैर्नित्यतृप्तस्त्वमव्ययः || २६२ ||\n\nतथापि भक्त्याऽतृप्तोऽहं त्वां यजाम्यात्मसिद्धये |\nइति विज्ञाप्य देवस्य ततोऽस्त्रेणार्घ्यवारिणा || २६३ ||\n\nसर्वं भूषणपूर्वं तु संप्रोक्ष्य द्रव्यसञ्चयम् |\nशालिभिस्तडुण्लैर्वापि तिलैर्वा त्रितयेन वा || २६४ ||\n\nचतुस्त्रिद्व्येकभारैर्वा कृते पीठेऽथवा स्थले |\nनिवेश्य वायुदिग्भागे स्थलस्थप्रागपेक्षया || २६५ ||\n\nयद्वा पश्चिमदिग्भागे देशिकेच्छानुरूपतः |\nसितवस्त्रान्वितेनैव त्वक्षतेनैव वर्मणा || २६६ ||\n\nअर्जयित्वास्त्रमन्त्रेण स्थगयेत् कवचेन तु |\nएवं सर्वत्र वा कुर्याद्द्रव्याणामधिवासनम् || २६७ ||\n\nबर्हिपक्षसमोपेतं साङ्गमिष्वष्टकं ततः |\nदिग्विदिक्ष्वस्त्रजप्तं तद्दद्याद्यागनिकेतनम् || २६८ ||\n\nपञ्चरङ्गेण सूत्रेण दृढेन सुसितेन वा |\nचतुर्गुणेन संवेष्ट्याभ्यन्तराद्यागमण्डपम् || २६९ ||\n\nप्रदक्षिणचतुष्कं तु वर्ममन्त्रं तु संस्मरन् |\nप्रासादं बाह्यतस्तद्वद्वेष्टयोदग्निमन्दिरम् || २७० ||\n\nवेष्टयेदन्तरा प्राग्वत्ततो देशिकसत्तमः |\nस्वयं समूहमभ्यर्थ्य पञ्चकालपरायणम् || २७१ ||\n\nषट्कर्मनिरतं चापि यतिबृन्दं तु वैष्णवम् |\nसमक्षं भवतां भक्त्या श्वः प्रभुं पूजयाम्यहम् || २७२ ||\n\nसन्निधानमतः कार्यं मदनुग्रहकाम्यया |\nएवमब्यर्थितेब्यस्तु ह्यनुज्ञां प्रतिगृह्य च || २७३ ||\n\nप्राङ्मुखस्त्वासनारूढो गुरुपाणिपरिच्युतम् |\nब्रह्नकूर्चं पिबेत् पश्चाच्चरुशेषं तु भक्षयेत् || २७४ ||\n\nपिबेद्धृदयसंजप्तं हेमरत्नकुशोदकम् |\nभगवत्पादतोयं च सर्वपापहरं शुभम् || २७५ ||\n\nअद्यात्तदनु ताम्बूलं दन्तकाष्ठसमन्तिम् |\nआचम्य न्यासपूर्वं तु सकलीकृत्य विग्रहम् || २७६ ||\n\nस्थलस्थं मन्त्रमुद्धृत्य कुम्भेऽग्नौ न्यस्य वात्मनि |\nकुतपे कम्बलोपेते स्थित्वा च सकुशास्तरे || २७७ ||\n\nजपेन्मन्त्रवरं साङ्गं पठंस्तोत्रवरान् शुभान् |\nकथां सार्वेश्वरीं पुण्यां कुम्भं निष्पाद्य मण्डलम् || २७८ ||\n\nएकाब्जं बहुपझं वा चक्राब्जाद्यमथापि वा |\nस्वयं भगवता प्रोक्तमेतेषां लक्षणादिकम् || २७९ ||\n\nपौष्करे देवदेवेन सम्यक् पुष्करजन्मनः |\nअथवा मण्डलं कुम्भमपरे वासरे द्विज || २८० ||\n\nभूषणानां ततो गत्वा सन्निधिं द्विजसत्तम |\nदाहाप्यायनयोगेन कुर्याच्चैवाधिवासनम् || २८१ ||\n\nध्यात्वा दक्षिणहस्ते तु द्वादशारं ज्वलत्प्रभम् |\nकलाद्वादशसंयुक्तं तदन्तःस्थं दिवाकरम् || २८२ ||\n\nदग्धं तद्रश्मिसङ्घेन भस्मकूटगतं स्मरेत् |\nमान्त्रं पवित्रसङ्घं तु निश्शेषं जनयेत्ततः || २८३ ||\n\nसितं षोडशपत्राढ्यं वामहस्तेऽम्बुजं स्मरेत् |\nक्षपाकरं तु तन्मध्ये ध्यायेत् पूर्णकलान्वितम् || २८४ ||\n\nपीयूषवृष्टिसंपातं मुञ्चमानं विचिन्तयेत् |\nतेनामृतेन तद्भस्म भावयेत् सञ्चितं द्विज || २८५ ||\n\nसमुत्थितं भस्ममध्यात् तत् सर्वं चिन्तयेत् पुनः |\nपञ्चभूतात्मकं ध्यात्वा व्यापकत्वेन तत् पुनः || २८६ ||\n\nमूलमन्त्रेण सम्प्रोक्ष्य संस्पृश्याथ निरीक्ष्य च |\nकुम्भयोग्यानि चैकस्मिन् माण्डलीयानि चापरे || २८७ ||\n\nबिम्बयोग्यानि चैकस्मिन्नाग्नेयान्यपरे द्विज |\nअन्यानि मन्त्रयोग्यानि ह्येकस्मिन् द्विजसत्तम || २८८ ||\n\nपात्रे पात्रे पृथक् स्थाप्य पात्रलाभानुरूपतः |\nआच्छाद्य वाससा पश्चात् सुसितेनाहतेन तु || २८९ ||\n\nतानि भूषणपात्राणि क्रमेण च पृथक् पृथक् |\nबन्धनीयानि सूत्रेण दृढेन सुसितेन च || २९० ||\n\nआच्छाद्य पूर्ववत् तानि जागरेण नयेन्निशाम् |\nएकादशयां प्रभातेऽथ स्नात्वा पूज्य जनार्दनम् || २९१ ||\n\nआनिमन्त्र्य गृहं गत्वा यन्त्रितः प्रणिपत्य च |\nब्राह्नणान् गुरुपूर्वांश्च विष्णुभक्तान् दृढव्रतान् || २९२ ||\n\nस्वधर्मनिरतांश्चैव देवदेवक्रियापरान् |\nआपत्कालेऽपि संप्राप्ते येऽर्चयन्त्यच्युतं प्रभुम् || २९३ ||\n\nअथान्यान् वैष्णवान् कांश्चित् सुहृत्सम्बन्धिबान्धवान् |\nततः पुण्याहघोषेण प्रवृत्ते तु निशामुखे || २९४ ||\n\nशङ्खशब्दैः सुमङ्गल्यैर्ब्राह्नणैर्ध्वनिभिः सह |\nपठद्भिःशाकुनं सूक्तं प्रविशेद्देवमन्दिरम् || २९५ ||\n\nततो नैमित्तिकं बिम्बं वस्त्रैर्माल्यैश्च भूषणैः |\nविलेपनैरलङ्कृत्य मूर्तिपैः सह देशिकः || २९६ ||\n\nयानमारोप्य निष्क्रम्य शङ्खकाहलतूर्यकैः |\nतालवृन्तैस्तथा च्छत्रैश्चामरैर्विविधैः सितैः || २९७ ||\n\nनरनाथो यथादेवं मण्डपे सन्निवेशयेत् |\nअथ भद्रासने देवं चतुष्पादसमन्विते || २९८ ||\n\nसमारोप्यार्चयेद्देवं सविशेषं विधानतः |\nमहाहविर्निवेद्याथ तर्पयेद्वन्हिमध्यतः || २९९ ||\n\nततोऽपराङ्णवेलायां प्रवृत्ते वा निशामुखे |\nपुण्याहोद्धोषणाद्यैश्च सहोक्तैः सर्वमङ्गलैः || ३०० ||\n\nप्रवेशयेज्जगन्नाथं देवेशं यागमण्डपे |\nयागस्य पश्चिमे देशे सौवर्णे भद्रविष्टरे || ३०१ ||\n\nउपरीष्टाद्वितानेन मौक्तिकेनैव शोभयेत् |\nदेवमारोप्य यागस्थविभोरभिमुखं द्विज || ३०२ ||\n\nयद्वा दशम्यां बिम्बस्थं यागागारे विभुं न्यसेत् |\nप्राग्दिक्प्रत्यङ्मुखा योज्या ऋङ्मयाः स्वासनेषु च || ३०३ ||\n\nदक्षिणे च उदग्वक्त्रान् यजुर्वेदांश्च योजयेत् |\nप्राङ्मुखान् पश्चिमे भागे सामज्ञान् विनिवेश्य च || ३०४ ||\n\nसह चैकायनैर्विप्रैर्मूर्तिसंज्ञोपलक्षितैः |\nदिश्युत्तरस्यां च ततो नित्यकर्मपरायणान् || ३०५ ||\n\nनिवेश्याथर्ववेदज्ञान् सर्वान् द्विद्विकसंख्यया |\nश्रृणु विध्यन्तरं भूयो विस्तराद्द्विजसत्तम || ३०६ ||\n\nपूर्वे प्रत्य्ङ्मुखं कृत्वा आसनस्थं द्विजोत्तमम् |\nपुष्पवस्त्रैस्तथोष्णीषैर्भूषितं चाङ्गुलीयकैः || ३०७ ||\n\nऋङ्भन्त्रान् पाठयेत् पुण्यान् मन्त्रविद्भगवन्मयान् |\nअथ दक्षिणदिक्संस्थं वीक्षमाणमुदग्दिशम् || ३०८ ||\n\nयजुर्बृन्दं वैष्णवं तत् पाठयेद्देशिकस्तु तत् |\nगायेच्छुद्धानि सामानि सामज्ञः पश्चिमे स्थितः || ३०९ ||\n\nभक्तश्चोदक्स्थितो व्रूयाद्द्दक्षिणास्योऽप्यथर्ववित् |\nस्वशाखोक्तांस्ततो मन्त्रान् ज्ञानलिङ्गानशेषतः || ३१० ||\n\nएकैकं शिष्यवर्गेण वृतो योग्यः क्रमेण तु |\nभगवद्भाविनो ये च यतयः पाञ्चरात्रिकाः || ३११ ||\n\nचतुर्भिराप्तैर्विप्राद्यैर्युक्तस्त्वीशदिशि न्यसेत् |\nएकान्तिनस्त्वनाप्तैश्च युक्तांश्चाग्नेयदिग्गतान् || ३१२ ||\n\nनिवेश्य विप्रानैरृत्यां भक्तान् वैखानसांस्तथा |\nचतुर्भिरञ्जलीकैस्तु ततो वायव्यगोचरे || ३१३ ||\n\nसारम्भिणः सात्वतांश्च तत्काले भगवन्मयान् |\nचत्वारोऽथ चतुर्दिक्षु योज्याश्च शिशिनो मुने || ३१४ ||\n\nतेषां चैवानुयायीरंश्चत्वारस्तु प्रवर्त्तिनः |\nब्राह्नणाः क्षत्रिया वैश्याः शूद्राश्च मुनिसत्तम || ३१५ ||\n\nएकायनीयशाखोत्थान् मन्त्रान् परमपावनान् |\nपाठयेच्च यतीनाप्तपूर्वान् वै पाञ्चरात्रिकान् || ३१६ ||\n\nस्वानुष्ठाने स्वकान् मन्त्रान् जपन्तः संवदन्ति च |\nप्रागादौ चोत्तरान्तं च चत्वारो गुरुपूर्वकाः || ३१७ ||\n\nबहवः समयज्ञानाः सात्वतज्ञाः स्वशक्तितः |\nकृतन्यासास्तथा ध्यानमुद्रालङ्कृतपाणयः || ३१८ ||\n\nस्ववाससा स्वकां मुद्रां च्छन्नां कुर्युः परस्परम् |\nगीतनृत्तपराश्चान्ये अग्रतः स्तोत्रपाठकाः || ३१९ ||\n\nवन्दिबृन्दयुता बाह्ये तथा दुन्दुभिवादिनः |\nअन्ये तु वैष्णवाः सर्वे पृष्ठतः पार्श्वतोऽपि च || ३२० ||\n\nएवं निवेशनं कृत्वा सर्वेषां तु यथाक्रमम् |\nततस्तु देवदेवस्य चतुःस्थानस्थितस्य च || ३२१ ||\n\nक्रमेण पूजनं कुर्यात् पूर्ववद्द्विजसत्तम |\nआसाद्य कलशोद्देशं विनिवेदनमाचरेत् || ३२२ ||\n\nनानाविशेषभोगानां विभारामन्त्रणाय च |\nदन्तकाष्ठं सताम्बूलं मुखवासं सदर्पणम् || ३२३ ||\n\nचन्दनादीनि गन्धानि जातिपूगफलानि च |\nविनिवेद्य निधायाग्रे दक्षिणेऽथ जगत्प्रभोः || ३२४ ||\n\nगुग्गुलुं मृष्टधूपं च प्राकाशं ताम्रपात्रगम् |\nदृक्प्रभामण्डनं रम्यं हेमसूत्रं सकङ्कणम् || ३२५ ||\n\nमध्वाज्यपूरिते पात्रे तैजसे रोचनाञ्जनम् |\nन्यसेत् षट्कं महन्मूर्तेर्नेत्रवस्त्रे सितारुणे || ३२६ ||\n\nपश्चिभे च विभोर्दद्यात् पुण्यनद्युदकं तथा |\nतीर्थतोयं नगोत्थं च नगमृच्छ्रीफलादि यत् || ३२७ ||\n\nशाद्वलं नीलदर्भांश्च ताम्रपात्रेऽथवायसे |\nउत्तरेऽथ विभोर्दद्याद्देवदेवस्य सत्तम || ३२८ ||\n\nमाल्यान्योषधयः सप्त बीजानि च फलानि च |\nतिलतण्डुलपात्राणि क्षीरं दधि घृतं सिता || ३२९ ||\n\nगन्धबृन्दं त्वगेलाद्यं धातवो गैरिकादयः |\nसफलं नारिकेलं च विकारास्त्वैक्षवाखिलाः || ३३० ||\n\nसराजते कांस्यपात्रे संभवानुगुणं द्विज |\nयज्ञपर्णपुटे वा तु विनिवेद्यमसंभवे || ३३१ ||\n\nसकुशोदं स्थलस्थस्य ताम्बूलं दन्तधावनम् |\nसितानि सोत्तरीयाणि उपवीतानि चन्दनम् || ३३२ ||\n\nचतुर्दिग्विनिवेद्याथ बिम्बेऽग्नावेवमेव हि |\nतानि भूषणपात्राणि विनिवेद्य पृथक् पृथक् || ३३३ ||\n\nसन्निवेश्यानि पुरतश्चतुःस्थानस्थितस्य च |\nमूलबिम्बे यदा कुर्यात्तदा सर्वं तदग्रतः || ३३४ ||\n\nस्थाप्य भूषणपर्यन्तं विनिवेद्य यथाक्रमम् |\nकुङ्कुमागरुकर्पूरश्रीखण्डैरधिवासितम् || ३३५ ||\n\nचतुः स्थानावतीर्णस्य दद्याद्गन्धपवित्रकम् |\nततोऽर्घ्य पुष्पधूपं च मुद्राबन्धं समाचरेत् || ३३६ ||\n\nआदिमध्यावसाने तु सम्यक् च्छिद्रस्य शान्तये |\nजपेन्मन्त्रवरं साङ्गं पश्चाद्बद्धाञ्जलिः पठेत् || ३३७ ||\n\nप्रणवद्विद्वयाद्यं तु स्तोत्रमन्त्रं निमन्त्रयेत् |\nसर्वमन्त्रमयाऽनन्त नित्यसन्निहिताव्यय || ३३८ ||\n\nगुणप्रधानयोगेश भावनाभोगविग्रह |\nनारायण परं ब्रह्न प्राणेश चतुराकृते || ३३९ ||\n\nसर्वगाच्युत सन्मूर्ते सर्वज्ञ पुरुषोत्तम |\nअस्मात् काललवाद्यावद्विसर्जनदिनावधि || ३४० ||\n\nनानामन्त्रगणोपेतः सन्निधिं भज मे प्रभो |\nदेवबिम्बे तु सन्मूर्तौ कलशे मण्डलक्षितौ || ३४१ ||\n\nसंख्यासूत्रेऽक्षसूत्रे च पावके गुरुविग्रहे |\nघण्टायां सास्त्रपीठे च यागोपकरणेषु च || ३४२ ||\n\nस्रुक् स्रुवाद्येष्वशेषेषु एकान्तिद्विजमूर्तिषु |\nविष्णुपार्षदभेदेषु जन्मकर्मरतेषु च || ३४३ ||\n\nश्रद्धापूतेषु दक्षेषु त्वदेकशरणेषु च |\nअतीतवात्सरीयाणां स्नानादीनां हि कर्मणाम् || ३४४ ||\n\nनैमित्तिकानां नित्यानामपूर्णानां हि शान्तये |\nत्वत्प्रीतये यथाशास्त्रमद्य निर्वर्तयाम्यहम् || ३४५ ||\n\nपावित्रकविधानं च सर्वकर्मप्रपूरणम् |\nअतोऽद्य मुखवासाद्यमुपचारं हि चार्चनम् || ३४६ ||\n\nहोमान्तमधिवासीयं कुरु सर्वं हि चात्मसात् |\nत्वामर्चयाम्यहं भक्त्या शक्त्यातीतेऽथ जागरे || ३४७ ||\n\nयथावद्ब्रह्नसूत्रान्तैर्भोगैर्भोगापवर्गदैः |\nविज्ञप्तोऽसीति भगवन् वेत्सि सर्वं हृदि स्थितम् || ३४८ ||\n\nभक्तस्य मम वात्सल्यात् प्रातः कार्यस्त्वनुग्रहः |\nएवं निमन्त्रयित्वाजमष्टाङ्गेन नमेत् क्षितौ || ३४९ ||\n\nचतुः प्रदक्षिणीकृत्य हृदि मन्त्रमनुस्मरन् |\nगीतनृत्तादिकैः स्तोत्रेर्वेदपाठसमन्वितैः || ३५० ||\n\nजयशब्दसमेतैस्तु जागरेण नयेन्निशाम् |\nस्नात्वा ब्राह्ने मुहूर्तेऽथ कृतकोतुकमङ्गलः || ३५१ ||\n\nमहता विभवेन प्राग्द्वारयागं समाचरेत् |\nनित्यं कर्म पुरा कृत्वा ह्येकस्मिन्नधिकारिणि || ३५२ ||\n\nकुम्भस्थं तु यजेत् प्राग्वन्मण्डलस्थं ततः क्रमात् |\nबिम्बस्थं देवदेवेशं सविशेषं समर्चयेत् || ३५३ ||\n\nक्षीरादिपञ्चविंशद्भिर्यथावदधिवासितैः |\nस्नानैरन्यैश्च विविधैर्भोगैर्भक्ष्यादिनिर्मितैः || ३५४ ||\n\nसांस्पर्शिकैरासनाद्यैर्विविधैरुपचारकैः |\nहृदयङ्गमसंज्ञैस्तु बहुभेदविनिर्मितैः || ३५५ ||\n\nजपमुद्रावसानान्तमेवं कृत्वा क्रमेण तु |\nअग्निस्थं तर्पयेत् पश्चाद्यथावदनुपूर्वशः || ३५६ ||\n\nअथ भूषणपात्रस्य गत्वा वै स्न्निधिं द्विज |\nपूजयित्वा समुद्धाट्य पात्रं प्रातिसरीयकम् || ३५७ ||\n\nअवलोक्य समादाय गत्वा कलशसन्निधिम् |\nआराधनाङ्गनिचयमव्यक्तं तात्विकं भवेत् || ३५८ ||\n\nतृतीयमुभयात्मं तु आध्यात्म्यादित्रयं तथा |\nअनुसन्धाय वै तस्मिन् संस्मरनं हृदयं धिया || ३५९ ||\n\nतत्राष्टाष्टकसंख्यं तु अव्यक्तं भोगसङ्गरहम् |\nमन्त्रमुद्रासमूहं तु तात्विकं परिकीर्तितम् || ३६० ||\n\nस्वाध्यायगीतवाद्यादिव्रतानि नियमानि च |\nदानान्युत्सवपूर्वाणि नानानैमित्तिकानि च || ३६१ ||\n\nएतान्युभयरूपाणि पुरुषार्थप्रदानि च |\nप्रीतिदानि जगद्योनौ मन्त्रमूर्तौ जनार्दने || ३६२ ||\n\nभास्वरं चिन्मयं शुद्धं यदेषां रूपमक्षयम् |\nतद्गर्भेष्वनुसन्धेयं सूक्ष्मं तदनु भास्वरम् || ३६३ ||\n\nसूर्येन्दुवह्निसंकाशमियत्तापरिकल्पितम् |\nतद्ग्रन्थिगणदेशेषु भावनीयं महामते || ३६४ ||\n\nसुस्थूलं व्यावहार्यं च तृतीयं सार्वलौकिकम् |\nतत् तन्तुनिचयोद्देशे भावनीयं सदैव हि || ३६५ ||\n\nएवमाध्यात्मिकीं व्याप्तिं लक्षयित्वा तु तत्परम् |\nचिन्तयेदधिदेवाख्यां व्याप्ति मान्त्रीमनश्वरीम् || ३६६ ||\n\nचतुर्णामविनाभावि यद्रूपममृतोपमम् |\nनानाभासगणाकीर्णं मूर्तामूर्तमनश्वरम् || ३६७ ||\n\nकिरीटमालाश्रीवत्सकौस्तुभानां महामते |\nसन्निधिं भावयेन्नित्यमधिदैवात्मनां त्रयम् || ३६८ ||\n\nपृथ्व्यंप्तेजोऽनिलाकाशपञ्चानां समुदायि यत् |\nरमणीयं शुभं रूपं भक्तानां परितोषकृत् || ३६९ ||\n\nतदस्य चाधिभूतत्वं मन्तव्यं योजनावधौ |\nध्यात्वैनं मूलमन्त्रं तु समुदीर्य ततः परम् || ३७० ||\n\nप्रणवालङ्कृतं मन्त्रं तमुद्यतकरः पठेत् |\nत्वत्प्रप्तिसाधनं देव तानं यदमलं परम् || ३७१ ||\n\nभक्तिश्रद्धासमोपेता सत्क्रिया त्वत्प्रकाशिता |\nअखण्डसिंद्धये तस्या ह्युपायः कथितस्त्वया || ३७२ ||\n\nज्ञानकर्मप्रसक्तानां भक्तानां भावितात्मनाम् |\nपवित्राख्यं यथाशक्त्या त्वत्प्रसादान्मया कृतम् || ३७३ ||\n\nयथोचितमिदानीं तद्ध्यायस्व परमेश्वरम् |\nतस्माच्छुभतरं कर्म विज्ञानममलं हि यत् || ३७४ ||\n\nविध्यन्तरं मन्त्रगणं द्रव्यसङ्घस्त्वमेव हि |\nप्राप्तिः पूरयिता पूर्णमपूर्णानां हि कर्मणाम् || ३७५ ||\n\nतथ्येनानेन भगवन् भवभङ्गार्दितस्य च |\nअशठस्य क्रियाकांडमखण्डं सर्वमस्तु ते || ३७६ ||\n\nविज्ञप्तोऽसीति भगवन् आर्थिता मे परा त्वयि |\nविना त्वत्परितोषेण सम्यज्ज्ञानप्रदेन च || ३७७ ||\n\nआपंत्कालेऽपि संप्राप्ते बुद्धिपूर्वं मयाच्पुत |\nन सन्त्याज्यं क्रियाज्ञानं त्वं सर्वं वेत्सि तत्वतः || ३७८ ||\n\nयथाकालं यथावच्च भोगैर्देव यथोचितैः |\nनार्चितोऽसि यथा सम्यक् खेदश्चेतसि तेन मे || ३७९ ||\n\nपूजनं भोगसंभोगैराज्यहोमैस्तु तर्पणैः |\nत्वयेतत् कृतकृत्यत्वान्न किञ्चिदुपयुज्यते || ३८० ||\n\nसुक्षेत्रं वापितं ह्येतदखिलार्थस्य मेऽखिलम् |\nफलिष्यत्यमृतत्वेन ज्ञात्वैवं हि मया पुरा || ३८१ ||\n\nअङ्गीकृतं गुरुमुखात् किन्तु सर्वेश्वर प्रभो |\nपरिस्फुरति मे बुद्धौ न निर्व्यूढं यथास्थितम् || ३८२ ||\n\nमनोवाक्कायकर्मैस्तु आप्रभातान्निशावधि |\nअस्वातन्त्र्यादसामर्थ्यान्मनसश्चानवस्थितेः || ३८३ ||\n\nशीतोष्णवातवर्षार्द्येरन्तरायैर्ज्वरादिभिः |\nअसम्पत्तेः क्रियाङ्गानां देव त्वदनुरूपिणाम् || ३८४ ||\n\nआप्रवृत्तेः परानन्दप्राप्तिनिष्ठं यदाह्निकम् |\nयथोक्तममराणां तु यस्मान्न घटते ततः || ३८५ ||\n\nतस्य सम्पूरणार्थं तु प्रधानतरमर्चनम् |\nपवित्रकाख्त्यमादिष्टं वत्सरं प्रति यत् त्वया || ३८६ ||\n\nतन्मया कृतमध्यक्षमर्चितं यदनिर्मलम् |\nक्रियायोगादसंपूर्णं तन्मे निर्मलतां नय || ३८७ ||\n\nज्ञानतोऽझानतो वापि यथोक्तं न कृतं मया |\nतत् सर्वं पूर्णमेवास्तु सुतृप्तो भव सर्वदा || ३८८ ||\n\nओमच्युत जगन्नाथ मन्त्रमूर्ते जनार्दन |\nरक्ष मां पुण्डरीकाक्ष क्षमस्वाज प्रसीद ओम् || ३८९ ||\n\nउक्त्वेवं मूलमन्त्रं तु हृदाद्यैर्लाञ्छनैः सह |\nसमुदीर्य ततो दद्यान्मूर्ध्नि मन्त्रात्मनो विभोः || ३९० ||\n\nसर्वज्ञानक्रियाभोगशुभसंकल्पविग्रहम् |\nमण्डलान्तर्गतस्यैवं प्रासादान्तःस्थितस्य च || ३९१ ||\n\nएवमग्नेः पवित्रे द्वे प्रदद्याद्द्विजसत्तम |\nयद्वा किरीटमाद्ये तु मध्ये श्रीवत्सकौस्तुभे || ३९२ ||\n\nतृतीये वनमालां च मन्त्रैरेभिस्तु विन्यसेत् |\nपझराजे किरीटाय पझरागवृतः स्वयम् || ३९३ ||\n\nपवित्रकेऽस्मिन्नागच्छ क्षिप्रं सन्निहितो भव |\nश्रीवत्साय नमस्तुम्यं कौस्तुभागच्छ ओं नमः || ३९४ ||\n\nपवित्रकेऽस्मिन् सन्तिष्ठ सच्छ्रीवत्सामलप्रभ |\nआगच्छ वनमाले त्वं अस्मिन् सन्निहिता भव || ३९५ ||\n\nपवित्रके जगद्योनेर्यन्मया परिकल्पितम् |\nश्रृणु विध्यन्तरं भूयो ध्यायेदाद्ये द्विजाखिलम् || ३९६ ||\n\nसांवत्सरं तु यत् कर्म आप्रभातान्निशान्तिमम् |\nध्यानोत्थं निष्कलं सम्यगपवर्गप्रदं तु यत् || ३९७ ||\n\nसंस्मृत्य निष्कलं मन्त्रं शुद्धोच्चारक्रमेण तु |\nमन्त्रे सन्धाय तत्सूत्रं सूत्रे मन्त्रं तथैव च || ३९८ ||\n\nएकीकृत्यात्मना सार्धं दद्याद्वै मन्त्रमूर्धनि |\nसमादायापरं सूत्रं तस्मिन् सकलनिष्कलम् || ३९९ ||\n\nध्यानकर्मस्वरूपं तु कर्म ध्यायेच्च वात्सरम् |\nस्मृत्वा चोभयरूपं तु मन्त्रं कलशपूजितम् || ४०० ||\n\nपूर्ववच्चानुसन्धानं कृत्वा दद्यात् पवित्रकम् |\nततः प्रतिसरं विप्र तृतीयं च समाहरेत् || ४०१ ||\n\nबाह्यसांवत्सरं कर्म सकलं चाखिलं स्मरेत् |\nपूजयन्तं स्वमात्मानमाधाराच्च परावधिम् || ४०२ ||\n\nलयभोगाधिकाराख्यक्रमेण सकलात्मना |\nसकलं मन्त्रनाथं तु लयभोगाधिविग्रहम् || ४०३ ||\n\nस्मृत्वा कृत्वा च सन्धानं दद्यात् प्रतिसरं ततः |\nअर्घ्यपुष्पैस्तथा गन्धैर्माल्यैर्धूपैस्तथा द्विज || ४०४ ||\n\nपूजया सम्पुटीकुर्याद्भूषणानि पृथक् पृथक् |\nअन्तरान्तरयोगेन घण्टाशब्दसमन्वितम् || ४०५ ||\n\nसमस्तरत्नसद्धातुपुष्पाक्षतफलान्विता |\nसत्सुगन्धार्घ्यदर्भाढ्यलाजसिद्धार्थकैर्युता || ४०६ ||\n\nप्रक्षेप्तव्या तु बहुशो वृष्टि करघनैर्मुदा |\nकेवला पुष्पवृष्टिर्वा शङ्खादीन्यपि नादयेत् || ४०७ ||\n\nमन्त्रास्त्रकुम्भयोर्दद्याद्भूषणे ध्यानवर्जिते |\nदत्वैवं कलशस्थस्य पुरा विप्र पवित्रकम् || ४०८ ||\n\nअनेन विधिना दद्यान्मण्डलस्थस्य वै पुरा |\nपवित्रकत्रयं शुभ्रं भोगस्थाने च नारद || ४०९ ||\n\nदद्यात् समस्तमन्त्राणां त्रीम्येकं वा यथेच्छया |\nबिम्बस्थं तु समब्यर्च्य प्रदद्याद्भूषणानि तु || ४१० ||\n\nकलशोक्तक्रमेणैव वनमालाख्यभूषणे |\nअव्यक्ताद्यनुसन्धानं यद्वा विध्यन्तरोदितम् || ४११ ||\n\nपरादिस्थूलपर्यन्तं सर्वं कृत्वा निवेदयेत् |\nपुषङ्न्यासो यथा प्रोक्तः किरीटाद्यस्य सत्तम || ४१२ ||\n\nतत्रायं हि विशेषः स्यात् किरीटाद्यं चतुष्टयम् |\nक्रमेणावाहयेद्विप्र भूषणानां चतुष्टये || ४१३ ||\n\nकिरीटाख्यसुरेशस्य भानुतुल्यप्रभान्वित |\nपरिवारयुतस्तिष्ठ त्वमस्मिन् शीर्षभूषणे || ४१४ ||\n\nवक्षः स्थले जगद्योनेर्भूषणं कल्पितं मया |\nश्रीवत्सागच्छ पूर्णेन्दुसमान भगवत्प्रिय || ४१५ ||\n\nवक्षःस्भले जगद्योनेर्भूषणं कल्पितं मया |\nकौस्तुमागच्छ रत्नानामीश त्वं भगवत्प्रिय || ४१६ ||\n\nधातुपुष्पसमाकीर्णे प्रवालमणिभूषिते |\nवनमाले समागच्छ देवदेवप्रिये शुभे || ४१७ ||\n\nचतुर्भिरेतैर्मन्त्रैस्तु क्रमेणावाहयेद्द्विज |\nअङ्गानामप्युपाङ्गानां लाञ्छनानां तथैव च || ४१८ ||\n\nभूषणानां च शक्तीनां गरुडस्य च वै क्रमात् |\nपीठस्य तु पवित्राणि प्रदद्यात् क्रमशस्ततः || ४१९ ||\n\nएवमेव विभोर्दद्यान्मूलबिम्बगतस्य च |\nसर्वेषां कर्मबिम्बानां लक्ष्म्यादीनां तथैव च || ४२० ||\n\nअन्येषामङ्गबिम्बानां परिवारगणस्य च |\nक्रमेण भूषणं दत्वा यायादग्निनिकेतनम् || ४२१ ||\n\nअग्निस्थस्य विभोर्दद्याद्भूषणानि तु पूर्ववत् |\nयदा पवित्रकारोपो मूलबिमेबे तदा भवेत् || ४२२ ||\n\nनित्ये कुण्डेऽन्यथा स स्यान्नित्येनैमित्तिकेऽपि च |\nअग्नौ निवेदयेद् विप्र भूषणं न तु होमयेत् || ४२३ ||\n\nयस्मात् सन्यासमूर्ध्वे तु विहितं भूषणस्य च |\nनाहर्तुं युज्यते दग्धं दोषमाहरणं विना || ४२४ ||\n\nदेशिकस्य हृदारोप्य पूजितस्य च देववत् |\nस्वं स्वं चारोप्य चान्येषां देशिकानां तथैव च || ४२५ ||\n\nसाधकानां ततो दत्वा यागाङ्गानामपि द्विज |\nशास्त्रात्मनस्ततो दत्वा ह्यन्येषां क्रमशस्तथा || ४२६ ||\n\nपश्चात् पझासनं बद्ध्वा देवस्याभिमुखं स्थितः |\nसकृज्जपेन्महामन्त्रं सर्वकर्मप्रवर्धनम् || ४२७ ||\n\nनाशनं समयानां च दोषाणां स्मरणादपि |\nततः संश्रावयेद्देवं त्रिस्थानस्थं क्रमेण तु || ४२८ ||\n\nकामतोऽकामतो वापि न कृतं नियमार्चयम् |\nकेनचिद्विघ्नदोषेण मया यत्परमेश्वर || ४२९ ||\n\nतेन मे मनसोऽतीव सन्तापो दहनात्मकः |\nयतः समयदोषेण बाधितोऽस्मि जनार्दन || ४३० ||\n\nत्वयोद्दिष्टं पुरा नाथ भक्तानां हितकाम्यया |\nदोषविध्वंसकृच्चुभ्रं पवित्रं तत् कृतं मया || ४३१ ||\n\nप्रसीद मे कुरु त्राणं जहि कोपं हि लोपजम् |\nनिमज्जतो भवाम्भोधौ समयप्रच्युतस्य च || ४३२ ||\n\nनमो नमस्ते मन्त्रात्मन् प्रसीद परमेश्वर |\nपाहि पाहि त्रिलोकेश केशवाऽर्तिविनाशन || ४३३ ||\n\nत्वत्प्रसादाच्च मे मास्तु दोषः समयसंज्ञितः |\nअद्यास्तु कर्मसम्पत्तिर्नित्यनैमित्तिके प्रभो || ४३४ ||\n\nश्रुत्वैवमादरात्तस्य संसारार्तस्य मन्त्रराट् |\nपूर्णभावं नयेच्छीघ्रं हन्ति दोषांश्च सामयान् || ४३५ ||\n\nततः प्रावरणैर्दानैर्यथासम्पत्तिसंभृतैः |\nसोपवीतोत्तरियैश्च च्छत्रोपानहसंयुतैः || ४३६ ||\n\nविविधैर्भोजनैर्विप्र धूपार्घ्यालभनादिकैः |\nपूजयेदाप्तपूर्वांश्च यतिपूर्वांस्तथैव च || ४३७ ||\n\nपञ्च वैखानसान्तांश्च विप्रादींश्चतुरस्तथा |\nपञ्च योगरताद्यांस्तु तथान्यान् वैष्णवान् द्विज || ४३८ ||\n\nएकायनीयशाखोत्थमन्त्राणां प्रथमं ततः |\nत्रयीमयानां मन्त्राणां स्तोत्राणां च तथैव च || ४३९ ||\n\nउद्घोषणं च कर्तव्यं ब्राह्नणैरग्रतो विभोः |\nशङ्खभेरीनिनादैश्च काहलीगीतकैस्तथा || ४४० ||\n\nनृत्तैश्च निनदैरन्यैर्मङ्गलैस्तोषयेत् प्रभुम् |\nपश्चादुत्सवबिम्बं तु यानमारोप्य देशिकः || ४४१ ||\n\nमहोत्सवविधिप्रोक्तं सर्वमह्गलसंयुतम् |\nप्रदक्षिणक्रमेणैव प्रासादं तु प्रमेशयेत् || ४४२ ||\n\nप्रार्थनां च ततः कुर्याद्यतीनां भावितात्मनाम् |\nयुष्मत्प्रसादसामर्थ्यान्मनसः परिपूर्णता || ४४३ ||\n\nक्रियाङ्गानां तु सर्वेषां मा मेऽस्तु समयच्युतिः |\nएवमस्त्विति वक्तव्यं सर्वैस्तालसमन्वितम् || ४४४ ||\n\nतांश्चानुपृच्छ्य नैवेद्यपूर्वं कुर्यात् सुभोजनम् |\nबन्धुभृत्यसमोपेतः स विशेषं द्विजोत्तम || ४४५ ||\n\nएकरात्रं त्रिरात्रं वा सप्तरात्रं तु वा द्विज |\nपवित्रकं स्थापयित्वा ततः सन्यासमाचरेत् || ४४६ ||\n\nअथवार्चागतं विप्र तावत् संस्थाप्य भूषणम् |\nयावदेकादशी शुक्ला संवृत्ता कार्तिकस्य तु || ४४७ ||\n\nअपनीय च माल्यादीन् प्रदद्याद्वा दिने दिने |\nनो यान्ति म्लानतां यावत् संप्राप्ते कालवासरे || ४४८ ||\n\nमहदर्चनपूर्वं तु कृत्वा पूर्णावसानकम् |\nक्रमशश्चोपसहृत्य स्वयं गुर्वात्मना तु वा || ४४९ ||\n\nआदाय पूजिते पात्रे अर्चयित्वा यथाविधि |\nजानुनी भूगते कृत्वा प्रणिपत्य च देशिकम् || ४५० ||\n\nमानयित्वार्घ्यपुष्पाद्यैः प्रणिपत्य स्वयं पुरा |\nविनिवेद्य च तत् पात्रं प्रसादः क्रियतां प्रभो || ४५१ ||\n\nस्वाशिषं भगवत्प्रीतिर्वाच्याचार्येण तस्य तु |\nयथागमं यथाशास्त्रं प्रसादाच्चतुरात्मनः || ४५२ ||\n\nत्वयि सांवत्सरं कृत्यं सुसंपूर्णं सुतास्तु ओम् |\nसमुत्कीर्य ततस्तस्य आसनस्थस्य मूर्धनि || ४५३ ||\n\nकलशद्वितयं मान्त्रं कृत्वा सौभाग्यमोक्षदम् |\nविसर्जनं विभोः कुर्यात् पूजापूर्वं यथाक्रमम् || ४५४ ||\n\nविष्वक्सेनं यजेत् साङ्गं तर्पयेत् तदनन्तरम् |\nसमाहृत्याखिलं पश्चात् कृते चैतद्विसर्जने || ४५५ ||\n\nयद्यन्निवेदितं तस्य ह्यगाधेऽम्भसि निक्षिपेत् |\nयथासंवत्सरकृतो दोषः समयपूर्वकः || ४५६ ||\n\nनाशमायाति वै क्षिप्रं पवित्रारोपणान्मुने |\nपाति यस्मात् सदोषं हि पतनात् परिरक्षति || ४५७ ||\n\nविशेषेण द्विजं त्राति पूर्णं कर्म करोति च |\nसाधके च क्रियाहीने तस्मादुक्तो महान् मया || ४५८ ||\n\nयाग एष पवित्राख्य उक्तलक्षणलक्षितः |\nपतितं च क्रियालोपाद्विधिवत् त्रायते यदा || ४५९ ||\n\nतदा वपित्रकं विप्र भूषणं सूत्रजं स्मरेत् |\nअज्ञानादथवा मोहाद्यद्वा कर्मण्यनादरात् || ४६० ||\n\nनास्तिक्याद्वाप्यहङ्कारात् कर्तॄणामुपरोधतः |\nवैशेषिकान्तरप्राप्तेर्यद्वा निद्रादिदोषतः || ४६१ ||\n\nकालातिक्रान्तिभीत्या वा त्वेवमन्येन केनचित् |\nविकलं यजनं कृत्वा यदा दद्यात् पवित्रकम् || ४६२ ||\n\nमन्त्रेशस्य तदानीं तु भवेत् तत् कर्म तामसम् |\nदेशाधिपो देशिकश्च प्राप्नुयात् तामसं फलम् || ४६३ ||\n\nज्वरादिव्याधिपीडा स्यात् तदा तद्देशवासिनाम् |\nत्वराविष्टोऽथवा विप्र रजसा कलुषीकृतः || ४६४ ||\n\nयागं कृत्वा तु देवस्य यदा दद्यात् पवित्रकम् |\nतदा स्याद्राजसं कर्म फलं स्यादेव तादृशम् || ४६५ ||\n\nअज्ञानपूर्वकैर्दोषैः प्रागुक्तैस्तु विवर्जितः |\nयागं कृत्वा सुपूर्णं तु भूषणेन यदा यजेत् || ४६६ ||\n\nतदा कर्ता गुरुश्चापि पवित्रोक्तं फलं लभेत् |\nतदा सांवत्सरं कर्म परिपूर्णतरं भवेत् || ४६७ ||\n\nपतितस्य क्रियालोपात् परित्राणं भवेत् तदा |\nतस्मात्तु यजनं सम्यग्विभोः कृत्वा सुविस्तरम् || ४६८ ||\n\nतदन्ते शोभने प्राप्ते मुहूर्ते देशिको विभुम् |\nभूषणैर्भूषयेत् सम्यगत्वरः शान्तमानसः || ४६९ ||\n\nन लभ्यते मुहूर्तं तु यागान्ते यदि शोभनम् |\nतदन्यस्मिन् समारोप्य पवित्राणि यथाविधि || ४७० ||\n\nतदतिक्रान्तिदोषस्य शान्तयेऽथ जपेद्गुरुः |\nअष्टोत्तरसहस्रं तु मूलमन्त्रं तथास्त्रपम् || ४७१ ||\n\nजपेत् समयदोषघ्नमष्टधा मन्त्रनायकम् |\nएवं सर्वेषु यागेषु मुहूर्तातिक्रमे भवेत् || ४७२ ||\n\nतिथिनक्षत्रवारेषु पवित्रारोहणे विधिः |\nकथितो मुनिशार्दूल यदा पुण्येक्षणादिके || ४७३ ||\n\nकेवले वैष्णवे वापि तत् कुर्यात् तत्र मे श्रृणु |\nपुण्यक्षणादिकं यस्मिन् दिने भवति तद्दिनात् || ४७४ ||\n\nप्राक्सप्तमे दिने कृत्वा प्राग्वदङ्कुररोपणम् |\nप्राग्वत् कृत्वाधिवासं तु पुरस्ताद्वासरद्वये || ४७५ ||\n\nततः कर्मदिने ब्राह्ने मुहूर्ते स्नानकर्म च |\nकृत्वा प्राग्वत् समभ्यर्च्य चतुःस्थानस्थितं विभुम् || ४७६ ||\n\nकेवलं बिम्बगं वापि यथाकालानुरूपतः |\nक्षणे तु वैष्णवे प्राप्ते पवित्रैस्तु यजेद्विभुम् || ४७७ ||\n\nयदा तु केवले बिम्बे पवित्रारोपणं भवेत् |\nतदा स्याद्बिम्बगस्यैव अधिवासोक्तपूजनम् || ४७८ ||\n\nतथा वह्निगतस्यापि वर्जयेत् कुम्भमण्डले |\nअतीतेऽस्मिन् मुहूर्ते तु भगवद्यागविस्तरात् || ४७९ ||\n\nक्षणान्तरे तु तत् कृत्वा सास्त्रमूलायुतं जपेत् |\nसमस्तदोषशमनमष्टाविंशतिकं जपेत् || ४८० ||\n\nतिलैराज्यैरक्षतैर्वा सहस्रं जुहुयादगुरुः |\nविरोधात् समतिक्रान्ते क्षणे तस्मिन् महामते || ४८१ ||\n\nतदन्यस्मिन् समारोप्य पवित्राणि यथाविधि |\nततस्तु पूर्वनवके प्रथमस्नपनं चरेत् || ४८२ ||\n\nद्वितीयं वा तृतीयं वा गुरोरिच्छावशेन तु |\nयद्वा मूलायुतं सास्त्रं जप्त्वा पश्चात्तिलादिकैः || ४८३ ||\n\nआहुतीनां सहस्रं तु प्रत्येकं जुहुयात् त्रिभिः |\nजपेन्मन्त्रवरं पश्चात् पञ्चाशच्चतुरुत्तरम् || ४८४ ||\n\nविधानमेवं कथितं स्थाने मर्त्यप्रतिष्ठिते |\nस्वयंव्यक्तादिके स्थाने पवित्रारोहणादिषु || ४८५ ||\n\nनैमित्तिकेषु सर्वेषु नित्येष्वपि विशेषतः |\nमुहूर्तातिक्रमे तत्तत्कालातिक्रमणेऽपि च || ४८६ ||\n\nन दोषो द्विज पूर्वोक्तस्तत्रापि च विशेषतः |\nभगवद्यागविस्तारादृतेऽन्येन च केनचित् || ४८७ ||\n\nविध्नानामुद्यमे तेन अतिक्रान्ते क्षणादिके |\nतत्तत्कर्माखिलं कृत्वा कालेऽन्यस्मिन् यथाविधि || ४८८ ||\n\nतद्दोषशान्तये कुर्यान्महामन्त्रजपं सुधीः |\nसकृद्द्विधा चतुर्धा वा अष्टधा वा द्विपञ्चधा || ४८९ ||\n\nद्विषट्षोडशधा वापि अष्टाविंशतिधा तु वा |\nतत्तत्कर्मविशेषाणां गुरुत्वाद्यानुगुण्यतः || ४९० ||\n\nयद्वाधिकं जपं कुर्याद्यथा चित्तं प्रसीदति |\nप्रायश्चित्तविशेषं तु हयूर्ध्वं वक्ष्यामि विस्तरात् || ४९१ ||\n\nदोषसंभावना प्रोक्ता तत्र कालावधिस्तथा |\nकीर्तितो विस्तरेणैव तस्मान्नात्र प्रतन्यते || ४९२ ||\n\nइत्येष कथितः सम्यक् पवित्रारोहणे विधिः |\nकृते पवित्रके विप्र भक्तैर्मन्त्रक्रियापरैः || ४९३ ||\n\nकश्चिद्विशेषनियमः पालनीयः प्रयत्नतः |\nयावदेकादशी शुक्ला कार्तिकस्यातिपुण्यदा || ४९४ ||\n\nवक्ष्यते सूक्ष्मरूपोऽन्यः प्रकारो मुनिपुङ्गव |\nकेवले बिम्बके वापि यागमन्दिरसंस्थिते || ४९५ ||\n\nप्रासादसंस्थिते वापि दशम्यामधिवासिते |\nकल्पयेद्भूषणारोपं विना कलशमण्डले || ४९६ ||\n\nअग्निस्थेऽपि तदा कुर्यात् तत् प्राग्वदधिवासिते |\nएकं द्वे त्रीणि वा दद्यात् पवित्राणि तदा विभोः || ४९७ ||\n\nसमानीयोत्तमाद्येन भेदेन तु कृतानि वा |\nद्रव्याभावो द्विजश्रेष्ठ अशक्तिर्यदि वा भवेत् || ४९८ ||\n\nसद्योऽधिवासं द्वादश्यां कृत्वा शक्त्या तु कारयेत् |\nसोपवासं द्विजश्रेष्ठ अर्चायां भूषणं विभोः || ४९९ ||\n\nयथेच्छाकल्पितैः सूत्रैर्ग्रन्थिभिस्तु यथेच्छया |\nनिशारोचनया वापि पवित्राणां च धातुना || ५०० ||\n\nकेनचिद्ग्रन्थयो विप्र विधिवत् परिरञ्जयेत् |\nपुष्पपूर्णानि गर्भाणि कृत्वा वा केवलान्यतः || ५०१ ||\n\nप्रपूज्य पूर्ववद्द्विप्र बिम्बसन्निहितं विभुम् |\nनिवेद्य भूषणं दद्याद्वाणीमुच्चारयेदिमाम् || ५०२ ||\n\nयन्मया ब्रह्नसूत्रं च कल्पितं ग्राहयस्व च |\nकर्मणां पूरणार्थाय यथा दोषो न मे भवेत् || ५०३ ||\n\nइत्युक्त्वा च ततो दद्यात् पूज्योपरि पवित्रकम् |\nस्तुत्वा च देवदेवेशं द्वितीयेऽह्नि प्रयत्नतः || ५०४ ||\n\nपूजयित्वाथ देवेशं कुर्यात् तदुपसंहृतिम् |\nगृहे पवित्रयागे तु विशेषमधुनोच्यते || ५०५ ||\n\nबिम्बस्थे मण्डलस्थे वा चतुस्स्थानस्थितेऽपि वा |\nपवित्राणां त्रयं दद्यादेकैकं वा यथेच्छया || ५०६ ||\n\nइत्युक्तं योगिनां श्रेष्ठ पवित्रारोहणं परम् |\nऊनातिरिक्ताद्यत् पाति भुवि भक्तजनं सदा || ५०७ ||\n\nतस्य निर्वर्तनाद्भक्त्या ब्राह्नणो वेदविद्भवेत् |\nश्रीमानत्युग्रशक्तिर्वै क्षत्रियोऽन्छिन्नसन्ततिः || ५०८ ||\n\nधनधान्ययुतो वैश्यः शूद्रस्तु सुखभाग्भवेत् |\nगोभूहिरण्यदानानामनन्तानां हि यत् फलम् || ५०९ ||\n\nयावज्जीवं प्रदत्तानां प्रत्यहं तत् समाः शतम् |\nपरमायुश्च संपूर्णं तत् फलं प्राप्नुयान्नरः || ५१० ||\n\nप्राप्तकालं स्वबुद्ध्या तु आसाद्यायतनं हरेः |\nस्मरन् सर्वेश्वरं सम्यक् समुत्सृजति विग्रहम् || ५११ ||\n\nयानैश्चन्द्रप्रकाशैश्च दिव्यस्त्रीजनसङ्घकैः |\nवीज्यमानो दिवं याति पूज्यमानस्तथाऽमरैः || ५१२ ||\n\nभुञ्जीत सकलान् भोगान् सर्वलोकान्तरोद्भवान् |\nयः कुर्याद्भूषणारोपं निष्कामः प्रीतये विभोः || ५१३ ||\n\nसंप्राप्य विष्णुलोकं स आस्ते कल्पशतान् बहून् |\nकालेन महतासाद्य मानुष्यं पुनरेव हि || ५१४ ||\n\nशुभे काले शुभे देशे जायते सुशुभे कुले |\nनिवृत्ते बालभावे तु व्यक्ते करणसङ्ग्रहे || ५१५ ||\n\nबुद्धितत्वे प्रबुद्धे तु ऋगभ्यासवशात्तु वै |\nकर्मणा मनसा वाचा नारायणपरो भवेत् || ५१६ ||\n\nनित्यं क्रियापरो धीमान् ब्रह्नण्यः सत्यविक्रमः |\nअनन्ययाजी शुद्धात्मा दुष्टसङ्गविवर्जितः || ५१७ ||\n\nव्याधिशोकविनिर्मुक्तः पुत्रदारादिकैर्युतः |\nअपमृत्युविनिर्मुक्तो ज्ञानमासाद्य निर्मलम् || ५१८ ||\n\nश्वेतद्वीपं समासाद्य सुराणां यत् सुदुर्लभम् |\nज्ञानिनामपि चान्येषां तत्र दृष्ट्वा जगत्पतिम् || ५१९ ||\n\nपरब्रह्नत्वमायाति तत्कर्मपरमः पुमान् |\nपश्यन्त्यारोप्यमाणं ये ब्रह्नसूत्रं जगत्प्रभोः || ५२० ||\n\nतथानुमोदन्त्यन्योन्यं यान्ति ते परमां गतिम् |\nश्रृण्वन्ति ये विधानं तु पवित्रं पापनाशनम् || ५२१ ||\n\nप्राप्नुवन्ति च ते पुण्यमिष्टापूर्तोदितं हि यत् |\nनारी ह्यनन्यशरणा पतिना परिचोदिता || ५२२ ||\n\nतद्भक्ता सद्गुणा साध्वी कर्मणा मनसा गिरा |\nनित्यं भर्तरि चाद्रोहा प्रयाता सह तेन वै || ५२३ ||\n\nपवित्रकं जगद्योनेरारोपयति वा द्विज |\nसातुलं चैव सौभाग्यं प्राप्नुयादचिरेण तु || ५२४ ||\n\nदेहान्ते देवनारीणां देवानां याति पूज्यताम् |\nसा त्वरुन्धतिपूर्वाणामर्वाक् समभिवीक्ष्यते || ५२५ ||\n\nज्ञानमासादयत्यन्ते येन यात्यच्युतं पदम् |\nप्रोत्तारयति बन्धूनां दुष्कृतेभ्योऽब्जसंभव || ५२६ ||\n\nपितॄणां जनकादीनां नाम्ना स्नेहपरस्तु यः |\nददाति भूषणं विप्र मन्त्री मन्त्रात्मनो विभोः || ५२७ ||\n\nदुर्गतेः सुगतिं यान्ति द्युसिन्धोरस्थिना यथा |\nयथा सुराणाममृतं नृणं गाङ्गं यथा जलम् || ५२८ ||\n\nस्वधा यथा पितॄणां च कर्मिणां तद्वदेव हि |\nपवित्रकं क्रियाढ्यानां पावनं भूतिवर्धनम् || ५२९ ||\n\nसर्वदोषभयघ्नं च सर्वोपद्रवनाशनम् |\nसर्वसौख्यप्रदं चैव सर्वगुह्यप्रकाशनम् || ५३० ||\n\nतपोदानव्रतानां च विहितस्याह्निकस्य च |\nनिश्शेषयागभोगानां कृत्वा संपूरणक्रियाम् || ५३१ ||\n\nअपरेऽहनि वै कुर्याच्चतुर्थे सप्तमेऽपि वा |\nस्नपनं पूज्यमन्त्रस्य तीर्थोद्देशेऽथ सङ्गमे || ५३२ ||\n\nनद्यां समुद्रगामिन्यां देवखाते ह्रदे तु वा |\nप्रीतये परमेशस्य त्वात्मनो दुःखहानये || ५३३ ||\n\nआह्लादायामराणां च पितॄणां तृप्तये तु वै |\nआप्यायनार्थं भूतानां भुवनानां च भूतये || ५३४ ||\n\nदेशदोषप्रशान्त्यर्थं गोब्राह्नणहिताय वै |\nयथावत् स्रपनं कुर्यात्रीर्थबिम्बे विशेषतः || ५३५ ||\n\nनित्यस्नपनबिम्बे वा कुर्यात्तत्तदसन्निधौ |\nनित्योत्सवपरे बिम्बे ह्याचरेत्तदसन्निधौ || ५३६ ||\n\nतदभावे पवित्रे तु दर्भमञ्जरिजे शुभे |\nविधानमत्र मे सम्यक् श्रृणु विप्र समाहितः || ५३७ ||\n\nबहुशाखमभग्नाग्रं समूलं यदपुष्पितम् |\nप्राङ्मुखो दर्भमादाय प्रणवेन पुरा क्षितेः || ५३८ ||\n\nततस्तेनैव तन्मूलं प्राग्वत् कुर्यादधिष्ठितम् |\nतस्य मद्यमनालं यन्न्यग्भूतमवतिष्ठते || ५३९ ||\n\nआराध्य मन्त्रनाथेन स्मरेद्व्याप्तं महात्मना |\nविवर्तं परमात्मीयमध्यक्षाख्यं च विद्धि तम् || ५४० ||\n\nअनेकगर्भमुच्चं यत् काण्डं काण्डेषु चोत्तमम् |\nअणिमादिगुणैर्युक्तं पुंस्तत्वं तेन कल्प्यते || ५४१ ||\n\nवाचकं तस्य योक्तव्यं हंसयुक्तं द्विलक्षणम् |\nबहिष्काण्डचतुष्केण चित्तपूर्वं चतुष्टयम् || ५४२ ||\n\nग्रथनीयमथो वक्त्रमव्यक्तान्तं स्वकैः पदैः |\nप्रणवादिनमोन्तैस्तु व्यापकं सूक्ष्मलक्षणम् || ५४३ ||\n\nएवं श्रोत्रादिकान् पञ्च स्वनाम्ना ग्रथयेत्तदा |\nकर्मेन्द्रियाणि तदनु ततस्तन्मात्रपञ्चकम् || ५४४ ||\n\nपञ्चकं त्वथ भूतानां बद्ध्वा वै क्ष्मावसानिकम् |\nअवशिष्टैस्तु तत्काण्डैर्बध्नीयात्तु करण्डवत् || ५४५ ||\n\nविना शिखासमूहेन समुत्थानावधेरथ |\nकिञ्चित्तदूर्ध्वदेशाच्च यथा नो याति वै पुनः || ५४६ ||\n\nबहुधा काण्डसङ्घस्तु कल्पितस्तत्त्वसंख्यया |\nविभिन्नानां च काण्डानां भङ्गादेकतरस्य च || ५४७ ||\n\nउत्पद्यतेऽन्यथात्वं च तस्मात्तद्ग्रथयेद्दृढम् |\nदर्भमञ्जरिजं त्वेवं सम्पाद्यादौ पवित्रकम् || ५४८ ||\n\nअनुसन्धीयते तत्र मान्त्रध्यानं यथास्थितम् |\nपूजयित्वार्घ्यपुष्पाद्यैरलङ्कत्य पठेदिदम् || ५४९ ||\n\nत्वमेव तीर्थं भगवंस्त्वमेवायतनं परम् |\nत्वयैवाधिष्ठितं सर्वमिदं जानामि तत्त्वतः || ५५० ||\n\nतत्रापि च त्वया दिष्टं क्रियाकाण्डं शुभप्रदम् |\nयत्तन्निर्वाहयाम्यद्य त्वदनुग्रहकाम्यया || ५५१ ||\n\nएवं विज्ञाप्य भगवन् मन्त्रमूर्तिं परात्परम् |\nतत्पत्रपात्रगं कृत्वा ब्रह्नयानगतं तु वा || ५५२ ||\n\nवेदगेयध्वनीशङ्खशब्दमङ्गलपूर्वकम् |\nनीत्वा तीर्थान्तिकं तत्र तीरदेशे निधाय च || ५५३ ||\n\nपूर्वामुखं च तद्यानमादाय च पवित्रकम् |\nवामहस्ततले कुर्यात् क्ष्मामण्डलगतं त्विव || ५५४ ||\n\nविधृयान्मध्यभागाच्च पाणिना दक्षिणेन तु |\nअवतीर्याम्भसो मध्यं निमज्जेत् सह तेन वै || ५५५ ||\n\nसन्निधिं तत्र तत्कालं प्रकुर्वन्त्यचिरात्तु वै |\nनिश्शेषाणि च तीर्थानि लोकत्रयगतानि च || ५५६ ||\n\nमन्त्रात्मा यत्र रक्षार्थं क्षणमास्ते जलाशये |\nतत्रायतनतीर्थानां सर्वेषां स्यात् समागमः || ५५७ ||\n\nकिं पुनर्यत्र भगवान् मन्त्रमूर्तिरधोक्षजः |\nसाधकाभ्यर्थितः स्नायात् सर्वानुग्रहया धिया || ५५८ ||\n\nविद्वान् योऽनेन विधिना तीर्थमासाद्य तत्ववित् |\nस्नापयेद्बान्धवादीनां प्राप्नुवन्त्यचिराच्च ते || ५५९ ||\n\nतैर्थं फलमनायासान्मन्त्रमूर्तेः प्रसादतः |\nकिं तु तद्यानवादित्रवर्जितस्तु भवेद्विधिः || ५६० ||\n\nइमं विद्धि महाबुद्धे विशेषं चात्र कर्मणि |\nसामान्यमविनाशं यच्चिन्मयं रूपवर्जितम् || ५६१ ||\n\nविशेषज्ञानसंबद्धं जीवहंसं विभाव्य तम् |\nपवित्रकं तदाकारं स्मृत्वाऽप्लाव्यं ततोऽम्भसा || ५६२ ||\n\nएवं तेनैव चान्येषां बहूनां बहुभिस्तु वा |\nसम्पाद्यं विष्टरे स्नानं दूरस्थानां सदैव हि || ५६३ ||\n\nसम्पन्ने स्नपने त्वेवं द्वितीयेऽह्नि महामते |\nरथे कृत्वार्चिते तं वै प्रपूज्य च यथाविधि || ५६४ ||\n\nयात्राख्यमुत्सवं कुर्यादन्नदानपुरस्सरम् |\nसनृत्तगेयवादित्रं जागरेण समन्वितम् || ५६५ ||\n\nएकरात्रं द्विरात्रं वा त्निरात्रं भक्तिपूर्वकम् |\nसकृत् संवत्सरस्यान्ते तूत्सवं स्नपनादिकम् || ५६६ ||\n\nकुर्याद्यो मन्त्रनाथस्य स सिद्धिं लभते पराम् |\nप्रस्वापे च प्रबोधे च हयुत्सवे वत्सरीयके || ५६७ ||\n\nतथा सहस्रकलशैरबिषेकविधावपि |\nअङ्कुरारोपणे चैव मन्त्राह्गाभरणे द्विज || ५६८ ||\n\nविविधासु प्रतिष्ठासु जीर्णोद्धारविधावपि |\nप्रायश्चित्तेषु मुख्येषु तुलाभारादिकेऽपि च || ५६९ ||\n\nएवमादिनिमित्तेषु काम्येष्वपि तथैव च |\nद्वादश्यादिषु कालेषु कल्पयेद्यागपूर्वकम् || ५७० ||\n\nयागमण्डपविन्यासं चतुस्स्थानार्चनक्रियाम् |\nतत्रायं हि विशेषः स्यात् पूर्वेद्युः कर्मवासरात् || ५७१ ||\n\nरजन्यामधिवासःस्यात् प्रभाते कर्म तद्भवेत् |\nउत्सवेषु तदारम्भवासरे ह्यधिवासनम् || ५७२ ||\n\nतद्रात्रौ कर्म कुर्वीत कुम्भाद्यर्चनपूर्वकम् |\nपुष्पयागेषु विप्रेन्द्र कुर्यात् सद्योऽधिवासनम् || ५७३ ||\n\nसंप्रोक्षणे च पूर्वं तु दहनाप्यायनात्मकम् |\nस्याद्वा सर्वत्र तत् सद्यो देशकालानुरूपतः || ५७४ ||\n\nप्रस्वापे स्वस्तिकं नाम कुर्याद्यागवरं द्विज |\nप्रबोधे तु विवेकाख्यं व्यूहेष्वेकतमं तु वा || ५७५ ||\n\nउत्सवे ह्येकपझं वा नैकाब्जं चक्रपङ्कजम् |\nभूषितं परितो विप्र केवलः परशूपमैः || ५७६ ||\n\nकर्तर्यन्तरितैर्वापि यद्वा पझदलोपमैः |\nइन्दीवरदलाकारैर्यववल्मीकरूपकैः || ५७७ ||\n\nयागं वा नवनाभाख्यं यागानामुत्तमोहि सः |\nयद्वा कुम्भोदरान्तानां वृत्तादीनां क्रमेण तु || ५७८ ||\n\nनवानामपि बिम्बानामेकैकं प्रतिवासरम् |\nप्रथमाहात् समारभ्य यावन्नवमवासरम् || ५७९ ||\n\nयागं व्यूहाभिधानं वा नवभिः पङ्कजैर्युतम् |\nअथ व्यूहाच्चतुष्पझाद् यावदष्टसरोरुहम् || ५८० ||\n\nनवानां व्यूहयागानामेकैकं च क्रमेण तु |\nनियमो नवसंख्याख्यस्तत्संख्ये स्यान्महोत्सवे || ५८१ ||\n\nन्यूनाधिकदिनेऽन्यस्मिन्नुत्सवे नववासरे |\nद्वयोरप्येकपझादिविधिः साधारणो भवेत् || ५८२ ||\n\nसर्वदा पुष्पयागे तु मातुलुङ्गोपमाऽरकैः |\nयुक्तं चक्राम्बुजं कुर्यादनन्तकलशे द्विज || ५८३ ||\n\nचक्राम्बुजं चाभिमतमङकुरारोपणे तथा |\nविविधासु प्रतिष्ठासु चक्राब्जे संयजेद्विभुम् || ५८४ ||\n\nयथाभिमतरूपे तु व्यूहे वाभीप्सिते द्विज |\nभूतावासाह्वये वापि धरुवे वा नित्यसंज्ञके || ५८५ ||\n\nजीर्णोद्धारादिविधिषु ह्येवमेव महामते |\nक्ष्मापरिग्रहपूर्वेषु सर्वेष्वपि च कर्मसु || ५८६ ||\n\nप्रायश्चित्तनिमित्ते तु संजाते संकरादिके |\nअभीष्टैररकैर्युक्तं कुर्याच्चक्राम्बुजं सदा || ५८७ ||\n\nतुलाभारादिकेऽप्येवं यद्वा काम्यानुरूपतः |\nसङ्क्रान्तिद्विचतुष्केषु मेषसंक्रान्तिपूर्वकम् || ५८८ ||\n\nसदध्वदे तु धर्माख्ये वसुगर्भे क्रमेण तु |\nसर्वकाम्ये ह्यमित्रघ्ने ह्यायुष्ये वलभद्रके || ५८९ ||\n\nआरोग्ये संयजेद्देवं पुण्डरीकाक्षमव्ययम् |\nवाग्विभूतिप्रदे चैव मानसाख्येऽयनद्वये || ५९० ||\n\nचन्द्रसूर्योपरागे तु जयेऽनन्ते तदेव हि |\nद्वादश्योः सुप्रतिष्ठाख्ये बुद्ध्याधारे तु पूर्वयोः || ५९१ ||\n\nअमोघसंज्ञितेऽन्यासु प्रशस्तासु तिथिष्वपि |\nनक्षत्रेषु प्रशस्तेषु यजेद्यागे गुणाकरे || ५९२ ||\n\nशान्तिकर्मणि वै कुर्याद्यागे शङ्खोदराभिधे |\nपूजनं देवदेवस्य यागे वा शान्तिकाह्वये || ५९३ ||\n\nपौष्टिके च यथायागे ह्यथवा कौस्तुभोदरे |\nवनमालोदरे वाथ यष्टव्यो भगवान् विभुः || ५९४ ||\n\nरक्षाकर्मण्यमित्रघ्ने आरोग्ये वा यजेत् प्रभुम् |\nआप्यायनेऽर्धचन्द्राख्ये यद्वा पूर्णेन्दुमण्डले || ५९५ ||\n\nकजाभिधाने यागे वा यजेत् कुम्भोदरे तु वा |\nधर्मार्थी संयजेन्नित्यं देवदेवं जनार्दनम् || ५९६ ||\n\nसदध्वदेवा धर्माख्ये अघनिर्मोचनेऽथवा |\nअर्थार्थी पूजयेन्नित्यं पझे कौमोदकीगदे || ५९७ ||\n\nवसुगर्भाभिधे यागे सर्वतोभद्रकेऽथवा |\nकाम्याभिलाषी कुर्वीत सर्वकामप्रदाभिधम् || ५९८ ||\n\nविजयो राज्यलाभश्च शतारं मिश्रचक्रराट् |\nसहस्रारं तु वा मिश्रं मिश्रं वारिजचक्रराट् || ५९९ ||\n\nइच्छासंख्यारसंपूर्णं सहस्रारावसानकम् |\nमोक्षार्थी परमानन्दे यागे वा चक्रपङ्कजे || ६०० ||\n\nसहस्रसंख्यासंख्यातैररकैः परिभूषिते |\nअथवा मिश्रचक्रे तु तत्संख्यारपरिष्कृते || ६०१ ||\n\nसर्वेष्वेतेषु यागेषु सर्वेषामपि कर्मणाम् |\nपूजयेद्वा जगन्नाथं वासुदेवं सनातनम् || ६०२ ||\n\nप्रस्वापं च प्रभोधं च उत्सवं वात्सरीयकम् |\nपवित्रारोहणं चैव स्थापनं विविधं तथा || ६०३ ||\n\nजीर्णोद्धारविधानं च तुलाभारादि कर्म च |\nप्रायश्चित्तानि मुख्यानि वर्जयित्वा तु कर्मसु || ६०४ ||\n\nनैमित्तिकाख्येष्वन्येषु सर्वेषु द्विजसत्तम |\nअनुकल्पे यजेद्देवं कुम्भमण्डलके विना || ६०५ ||\n\nप्रायश्चित्तप्रकारस्तु विभिन्नस्त्रित्रिभेदतः |\nउत्तमादिविभागेन कलशे मण्डलक्षितौ || ६०६ ||\n\nबिम्बेऽग्नौ संयजेद्देवं प्रकारे ह्युत्तमोत्तमे |\nकुम्भमण्डलवह्निस्थं यजेत्तन्मध्यमे विभुम् || ६०७ ||\n\nकुम्भेऽग्नौ च यजेद्देवं विभुं तदधमे द्विज |\nबिम्बेऽग्नौ च यजेद्देवं गुरोरिच्छानुरूपतः || ६०८ ||\n\nस्नपनैः परभेदोत्थैः स्नापयेन्मध्यमोत्तमे |\nअपरोदितभेदैस्तु चतुर्भिः स्नापयेद्विभुम् || ६०९ ||\n\nक्रमेण मध्यमध्याद्ये न्यूनमद्यावसानिके |\nचतुष्टये तदन्यस्मिन्नग्नौ सन्तर्पयेद्विभुम् || ६१० ||\n\nप्रायश्चित्तेषु सर्वेषु जपं वापि समाचरेत् |\nदेशकालस्वसामर्थ्यद्रव्यादेरानुगुण्यतः || ६११ ||\n\nप्रायश्चित्तेषु सर्वेषु चतुस्स्थानार्चनादिके |\nदशप्रकारे विप्रेन्द्र दिनसंख्यां निबोध मे || ६१२ ||\n\nदिनानि चत्वारिंशच्च त्रिंशद्विंशतिरेव च |\nतथा पञ्चदशाहश्च क्रमादेकदिनान्तिमम् || ६१३ ||\n\nएवमष्टादशविधा दिनसंख्या प्रकीर्तिता |\nउत्तमोत्तमपूर्वेण भेदेन नवधा तु वा || ६१४ ||\n\nद्विकद्विकक्रमेणैव तदा द्व्येकदिनान्तिमम् |\nप्रायश्चित्तप्रकारस्तु प्रसड्गादत्र कीर्तितः || ६१५ ||\n\nविस्तरेण प्रवक्ष्यामि ह्युपरिष्टान्महामते |\nइति पावित्रकं सम्यग्विधानं कथितं माय |\nइतः परं मुनिश्रेष्ठ किमन्यच्छ्रोतुमिच्छसि || ६१६ ||"
}