{
    "filename": "Pārameśvara-1.txt",
    "content": "| śrīḥ |\n\n|| śrīraṅganāthaparabrahmaṇe namaḥ ||\n|| prathamo'dhyāyaḥ ||\n\n|| oṃ || \nnamaḥ sakalakalyāṇadāyine cakrapāṇaye |\nviṣayārṇavamagnānāṃ samuddharaṇahetave || 1 ||\n \ntotādriśikharakṣetre devagandharvasevite |\npuṇyatīrthasamāyukte sarvartukusumānvite || 2 ||\n \npraśastāśramasaṃyukte puṇyakṣetropaśobhite |\nvedavedāntaniṣṭhaistu taponiṣṭhairmaharṣibhiḥ || 3 ||\n \nsāṃkhyasiddhāntasaṃyuktaiḥ yogasiddhāntavedibhiḥ |\nitihāsapurāṇajñairdharmaśāstrārthakovidaiḥ || 4 ||\n \nvedāṅgajñānakuśalairyukte devarṣibhistathā |\nrājarṣibhiḥ samāyukte mantrasiddhairmahātmabhiḥ || 5 ||\n \nsanako nāma yogarṣirbrahmaputro mahātapāḥ |\nbhagavajjñānasiddhyarthaṃ tapastepe suduścaram || 6 ||\n \nśatavarṣaṃ dhyāyamāne paramātmānamātmani |\nna lebhe'bhi mataṃ so'pi taptvā ghorataraṃ tapaḥ || 7 ||\n \nśokena mahatā'viṣṭo babhūva sa munistadā ||\ntataḥ śokārṇave magnaṃ jitakrodhaṃ jitendriyam || 8 ||\n \ndāntaṃ yogāṅganirataṃ taṃ bhaktaṃ bhaktavatsalaḥ |\nvākyametajjagaddhātā jagāda jagato hitam || 9 ||\n \nvāsudevaḥ paraṃjyotiradṛśyaḥ puruṣottamaḥ |\nśrībhagavānuvāca |\ntvayā yogīśvareṇeha sutaptaṃ tapa uttamam || 10 ||\n \nprāpsyase na cirādbrahman mahatastapasaḥ phalam |\nsamāśvasihi bhadraṃ te mā viṣīda mahāmate || 11 ||\n \nkṛtakṛtyo jagatyasmin śāṇ‍ḍilyaḥ śrūyate mahān |\ntamāśrayasva bhadraṃ te bhagavaddharmasiddhaye || 12 ||\n \netasmin parvataśreṣṭhe purā'nena mahātmanā |\nsākṣādbhagavato vyaktādacyutādacyutābhidhāt || 13 ||\n \nadhītāstrisuparṇādyāḥ sākṣātsadbrahmavācakāḥ |\nśākhāśca niṣadaḥ sarvāḥ saṃhitā brāhmaṇābhidhāḥ || 14 ||\n \nniruktāni tato jñātāḥ padārthāḥ sapta ca kramāt |\njñānaṃ ca dvividhaṃ jñātaṃ śāstrāṇi vividhāni ca || 15 ||\n \ntrayodaśavidhaṃ karma dvādaśādyātmasaṃyutam |\nśrutvaivaṃ prathamaṃ śāstraṃ rahasyāmnāyasaṃjñitam || 16 ||\n \ndivyamantrakramopetaṃ mokṣaikaphalalakṣaṇam |\nbhūyaḥ saṃcoditāttasmāttena lokahitaiṣiṇā || 17 ||\n \nśrutaṃ vistarataḥ śāstraṃ bhogamokṣapradaṃ hi yat |\nanuṣṭupchandoba ddhena proktaṃ bhagavatā svayam || 18 ||\n \nsātvataṃ pauṣkaraṃ caiva jayākhyetyevamādikam |\ntatsarvaṃ viditaṃ samyak śāṇḍilyasya mahātmanaḥ || 19 ||\n \nevaṃ sakalaśāstrajñaḥ śāṇḍilyaḥ paramo guruḥ |\nāste śiṣyaiḥ parivṛtaḥ svāśrame śramanāśane || 20 ||\n \npāñcakālyaṃ paraṃ yajñaṃ kurvāṇaḥ sarvadā vaśī |\nsa te vakṣyati dharmajño dharmaṃ bhāgavataṃ mune || 21 ||\n \ntamāśrayasva bhadraṃ te bhagavajjñānasiddhaye |\nityuktvā'stamitā vāṇī vāsudevasamīritā || 22 ||\n \nityadbhutatamaṃ vākyaṃ śrutvā hṛṣṭatanūruhaḥ |\ntadā kṛtārthamātmānaṃ manyamāno mahāmuniḥ || 23 ||\n \nśāṇḍilyadarśanākāṅkṣī saṃcacārācalādhipam |\napaśyadāśramaśreṣṭhaṃ śāṇḍilyasya mahātmanaḥ || 24 ||\n \nnānāpuṣpasamākīrṇaṃ nānāphalasamanvitam |\nnānāpakṣigaṇairjuṣṭaṃ nānāmṛganiṣevitam || 25 ||\n \nkamalotpalasaṃkī rṇaiḥ śobhitaṃ kamalākaraiḥ |\nbhagavaddharmajijñāsāparaiḥ śāntairamatsaraiḥ || 26 ||\n \nmunimukhyaiḥ samākīrṇaṃ sarvatra ca mumukṣubhiḥ |\nsapraviśya tamadrākṣīnmunimukhyairupāsitam || 27 ||\n \nśiṣyaiḥ parivṛtaṃ śāntairātmaniṣṭhaṃ dayāparam |\ndivyajñānopapannaṃ taṃ dṛṣṭvā divyakriyāparam || 28 ||\n \nudvahantaṃ parāṃ bhaktiṃ vāsudeve parātpare |\nabhyavandiṣṭa sanako vinayāttasya pādayoḥ || 29 ||\n \ntiṣṭhantaṃ bhagavaddharme dṛṣṭvā divyena cakṣuṣā |\nśāṇḍilyo muniśārdūlaḥ sanakaṃ brahmasaṃbhavam || 30 ||\n \nabravīnmadhuraṃ vākyaṃ kṛtārtho'si mahāmune |\nbhagavān suprasannaste sutaptaṃ tapa uttamam || 31 ||\n \nādiṣṭo'haṃ bhagavatā bhavadarthe taponidhe |\nityuktvā'dhyāpayāmāsa vedamekāyanābhidham || 32 ||\n \nmūlabhūtastu mahato vedavṛkṣasya yo mahān |\nsadbrahmavāsudevākhya paratatvaikasaṃśrayam || 33 ||\n \ndivyairbalādikairmantraiḥ sākṣāttatpratipādakaiḥ |\nalaṅkṛtamasandigdhamavidyātimirāpaham || 34 ||\n \nadhyāpya saṃjagādāsya svarūpaṃ ca samāgati m |\nśāṇḍilyaḥ |\neṣa kārtayugo dharmo nirāśīḥkarmasaṃjñitaḥ || 35 ||\n \nyogākhyo yogadharmākhyaḥ śāstrākhyaśca samāgamaḥ |\npravartyate bhagavatā prathame prathame yuge || 36 ||\n \nyugeṣu mandasañcāra itareṣvitareṣvapi |\nanantaceṣṭādadhyakṣādaniruddhāt sanātanāt || 37 ||\n \nbrahmaṇo mānasaṃ janma prathamaṃ cākṣuṣaṃ smṛtam |\ndvitīyaṃ vācikaṃ cānyaccaturthaṃ śrotrasaṃbhavam || 38 ||\n \nnāsikyamaparaṃ cānyadaṇḍajaṃ padmajaṃ tathā |\neteṣvapi ca sarveṣu sākṣādbhagavato vibhoḥ || 39 ||\n \nbrahmaṇā munimukhyaiśca suparṇādyairmaharṣibhiḥ |\nvālakhilyamukhaiścānyaiḥ kramādrājarṣibhistathā || 40 ||\n \neṣa prakṛtidharmākhyaḥ prādhītaḥ prathamo dvija |\nsaptame padmaje sarge prāpto bhagavatastathā || 41 ||\n \nvivasvatā tataḥ prāpto manunekṣvākuṇā tataḥ |\nikṣvākuṇā ca kathito vyāpya lokānavasthitaḥ || 42 ||\n \neṣa eva mahān dharma ādyo vipra sanātanaḥ ||\ndurvijñeyo duṣkaraśca sātvatairdhāryate sadā || 43 ||\n \ncāturātmyaparairnityaṃ pañcakālaparāyaṇaiḥ |\nbalādimantraniratairdevatāntaravarjitaiḥ || 44 ||\n \neṣa dharmo yathā prāpto mayā tadga dataḥ śrṛṇu |\nsāṅgopaniṣadā vedāḥ samadhītā mayā purā || 45 ||\n \nṛgyajussāmasaṃjñāstu saṃkīrṇā devatāntaraiḥ |\nvyāmiśrayāgasaṃyuktāḥ pravṛttiphaladāyinaḥ || 46 ||\n \ntadarthāśca parijñātā yathānyāyaṃ yathāvidhi |\nkvacit kvacit pradeśeṣu bhagavantaṃ jagatpatim || 47 ||\n \ntadīyaṃ karma ca jñānamapraṇāḍyā vadanti hi |\ntathā tadatisaṃkṣiptamanabhivyaktalakṣaṇam || 48 ||\n \nagnīndrādipraṇāḍyaiva pradeśeṣu bahuṣvapi |\npravadanti jagannāthaṃ tathā ca sakalāḥ kriyāḥ || 49 ||\n \nnityādikā muniśreṣṭha pravṛttiphalasaṃyutāḥ |\ndevatāntaranāḍyaiva prabruvanti suvistarāt || 50 ||\n \ntathā kvacit kvacidvipra pravadanti ca kevalam |\nindrādidevatāvarjaṃ tatkarmā'pi suvistaram || 51 ||\n \nmantrāḥ prācuryatastatra phalasaṅgasamanvitāḥ |\nevaṃ vyāmiśrarūpatvātteṣu niṣṭhāṃ na labdhavān || 52 ||\n \nyastu sarvaparo dharmo yasmānnāsti mahattaraḥ |\nvāsudevaikaniṣṭhastu devatāntaravarjitaḥ || 53 ||\n \ntajjijñāsā balavatī tadā tvāvirabhūnmama |\ntato'tra parvataśreṣṭhe tapastaptaṃ mayottamam || 54 ||\n \nanekāni sahasrāṇi varṣāṇāṃ tapaso'ntataḥ ||\ndvāparasya yugasyānte ādau kaliyugasya ca || 55 ||\n \nsākṣātsaṅkarṣaṇādvyaktāt prāpta eva mahattaraḥ |\neṣa ekāyano vedaḥ prakhyātaḥ sātvato vidhiḥ || 56 ||\n \ndurvijñeyo duṣkaraśca pratibuddhairniṣevyate |\nmokṣāyanāya vaipanthā etadanyo na vidyate || 57 ||\n \ntasmādekāyanaṃ nāma pravadanti manīṣiṇaḥ |\nśvetadvīpe purā'dhīto nāradena surarṣiṇā || 58 ||\n \nsanaḥ sanatsujātaśca bhavānapi sananda naḥ |\nsanatkumāraḥ kapilaḥ saptamaśca sanātanaḥ || 59 ||\n \nete ekāntidharmasya ācāryāśca pravartakāḥ |\nmarīciratryaṅgirasau pulastyaḥ pulahaḥ kratuḥ || 60 ||\n \nvasiṣṭhaśca mahātejā ete citraśikhaṇḍinaḥ |\nmanuḥ svāyabhbhuvaścāpi samārādhya jagatpatim || 61 ||\n \nmahatā tapasā caiva devaṃ nārāyaṇaṃ prabhum |\ndivyaṃ varṣasahasraṃ tu tadante samadhītya ca || 62 ||\n \nmūlaśrutiṃ yathāvaccā ṛṣayo'dhyāpitāstu taiḥ |\ntataste ṛṣayastvaṣṭau lokānāṃ hitakāmyayā || 63 ||\n \nślokānāṃ śatasāhasrairmūlavedaṃ nirīkṣya ca |\ntathā divyāni tantrāṇi sātvatādīni cakrire || 64 ||\n \nanyacchāstraṃ tu tantrākhyamasmānmanvādayo'pi ca |\ndharmaśāstrāṇyanekāni kariṣyanti yathātatham || 65 ||\n \nanyeṣāmapi śāstrāṇāṃ yoniretadbhaviṣyati |\nasmin dharmaśca arthaścoktaḥ suvistaram || 66 ||\n \nmokṣaśca sūcitaḥ paścādatroktaśca yathātatham ||\naśvamedhādayo yajñā adhikṛtyācyutaṃ harim || 67 ||\n \nyathā kriyante ca tathā dviṣaṭkārṇapurassaraiḥ |\nnivṛttiphaladairmantraistasyāsādhāraṇairhareḥ || 68 ||\n \npūjitā viniyujyante tasmiṃstasmiṃśca karmaṇi |\nṛgādimantrāḥ sarve'pi tathā cāsmin prakīrtitāḥ || 69 ||\n \nvasūrājoparicaro mūlavedena saṃskṛtaḥ |\nsvargalokādhikārārthametaduktaprakārataḥ || 70 ||\n \naśvamedhādikān yajñānanvaśiṣṭadyathāvidhi |\nanyāṃśca bhagavadyāgān khinnavṛttyadhikārataḥ || 71 ||\n \niti śruta mayā pūrvaṃ sa cārthaḥ pratibhāti me |\nsumanturjaiminirbrahman bhṛguścaivaupagāyanaḥ || 72 ||\n \nmauñjyāyanaśca tatsarvaṃ samyagadhyāpitā mayā |\nnaranārāyaṇābhyāṃ tu jagato hitakāmyayā || 73 ||\n \ntathā'nuṣṭhīyate mūladharmo badarikāśrame |\neṣa prakṛtidharmākhyo vāsudevaikagocaraḥ || 74 ||\n \npravartate kṛtayuge tatastretāyugādiṣu |\nvikāravedāḥ sarvatra devatāntaragocarāḥ || 75 ||\n \nmahato vedavṛkṣasya mūlabhūto mahānayam |\nskandhabhūtā ṛgādyāste śākhābhūtāstathā mune || 76 ||\n \njaganmūlasya devasya vāsudevasya mukhyataḥ |\npratipādakatāsiddhā mūlavedākhyatā dvija || 77 ||\n \nādyaṃ bhāgavataṃ dharmamādibhūte kṛte yuge |\nmānavā yogyabhūtāstu anutiṣṭhanti nityaśaḥ || 78 ||\n \ntatastretāyuge sarve nānākāmasamanvitāḥ ||\nvyāmiśrayājino bhūtvā tyajantyādyaṃ sanātanam || 79 ||\n \nantardadhāti sarvo'yaṃ vāsudevasamāhṛtaḥ |\ntato yogyāya bhagavān prādurbhāvayati svayam || 80 ||\n \nyathā purā mayā prāpto devād jñānabalātmanaḥ |\ntathā prakāśito vedaḥ sarahasyo mahāmune || 81 ||\n \nevaṃ nigadite samyak śāṇḍilyena mahātmanā |\ntataḥ kṛtārthamātmānaṃ manyamānaḥ kṛtāñjaliḥ || 82 ||\n \nsanakaḥ praśritaṃ vākyaṃ śāṇḍilyaṃ munimabravīt |\nsanakaḥ |\nbhagavan sarvadharmajña sarvaśāstrārthapāraga || 83 ||\n \ntvatprasādena saṃprāpto mayā dharmavaro mahān |\nnivṛttilakṣaṇākhyo'yaṃ pratibuddhairniṣevitaḥ || 84 ||\n \nkathamapratibuddhaistairmagnairbhavamahāmbudhau |\nprāpyate bhagavaddharma ekāntibhiranuṣṭhitaḥ || 85 ||\n \nśāṇḍilyaḥ |\nśrūyatāmabhidhāsyāmi yadahaṃ coditastvayā |\netadarthaṃ mayā pṛṣṭaḥ purā saṅkarṣaṇaḥ prabhuḥ || 86 ||\n \nparityajya paraṃ dharmaṃ miśradharmamupeyuṣām |\nbhūyastatpadakāṅkṣāṇāṃ śraddhābhaktī upeyuṣām || 87 ||\n \nanugrahārthaṃ varṇāṇāṃ yogyatāpāda nāya ca |\ntathā janānāṃ sarveṣāmabhīṣṭaphalasiddhaye || 88 ||\n \nsātvatādīni śāstrāṇi bhogamokṣapradāni ca |\nupadiśya tu divyāni śāstrāṇi tadanantaram || 89 ||\n \npārameśvaraśāstrāṇāṃ sarveṣāṃ munipuṅgava ||\nsārabhūtaṃ viśeṣeṇa pauṣkarārthopapādakam || 90 ||\n \nmūlavedānusāreṇa chandasā'nuṣṭubhena ca |\nlakṣagranthena sarvārthakriyājñānopalabdhaye || 91 ||\n \nsa me'bravīnma hāśāstraṃ pārameśvarasaṃjñayā |\ntasmāttu sāramuddhṛtya sarvaśāstropayoginam || 92 ||\n \nślokaiḥ ṣoḍaśasāhasraiḥ pārameśvarasaṃjñayā |\nsaṃpravakṣyāmi te śāstramidānīmavadhāraya || 93 ||\n \nnārado'pi purā caitadapi saṃkṣepato vibhoḥ |\nkṣīrodaśāyino devāt sākṣāt saṃśrutavān dvija || 94 ||\n \njñānakāṇḍakriyākāṇḍabhedenai va dvidhākṛtam |\nyatra saṃkīrtyate samyagvāsudevasya vai vibhoḥ || 95 ||\n \ndivyamātmasvarūpaṃ ca nityā jñānādayo guṇāḥ |\npradhānā ṣaṭ samastāśca vyastā yugmatrayeṇa hi || 96 ||\n \nkīrtyādayo guṇāścānye ākṛtiśca parātparā |\nnityaikā vāsudevākhyā tataḥ sṛṣṭyādihetunā || 97 ||\n \nsaṅkakarṣaṇādivyūhaśca jagajjanmādayo'pi ca |\nupāsanārthaṃ bhaktānāmāstikānāṃ mahātmanām || 98 ||\n \njagatāmupakārārthaṃ vāsudevasya vai vibhoḥ |\nparātparasvarūpasya caturvyūhasturīyakaḥ || 99 ||\n \nvyūhaḥ suṣuptisaṃjñaśca svapnavyūhastathaiva ca |\njāgradvyūhastathā'nye ca vyūhā mūrtyantarā api || 100 ||\n \nmūrtayo vibhavākhyāśca prādurbhāvāntarāṇyapi |\nlakṣmīpuṣṭyoḥ svarūpe ca nitye bhagavatā saha || 101 ||\n \nkāntyādayo'vatārāśca bhūṣaṇānāṃ tu vigrahāḥ |\nnityāḥ kirīṭapūrvāṇāmanityāśca pṛthagvidhāḥ || 102 ||\n \ncakrādīnāṃ svarūpaṃ ca nityānityobhayātmakam |\ngaruḍapramukhānāṃ tu anyeṣāmātmanāmapi || 103 ||\n \nvibhoḥ sādhanabhūtānāṃ svaṃ svaṃ nityaṃ svarūpiṇām |\neteṣāṃ mūrtayo nityā anityāśca pṛthagvidhāḥ || 104 ||\n \nvibhorvai vāsudevasya sthānaṃ nityaṃ parātparam |\nanyeṣāṃ vyūharūpāṇāṃ vibhavānāṃ tathaiva ca || 105 ||\n \nnānāvidhāni sthānāni virajāṃsi bahūni ca |\nteṣāṃ vistāramānaṃ ca tathā svaṃ svaṃ vyavasthitam || 106 ||\n \ntatsālānāṃ pratolīnāṃ saṃkhyāmānaṃ ca lakṣaṇam |\njīvātmanāṃ svarūpa ca muktāmuktobhayātmakam || 107 ||\n \nteṣāṃ gativiśeṣāśca procyante yatra vistarāt |\nbhagavanmantramūrtīnāṃ tathā'nyeṣāṃ krameṇa tu || 108 ||\n \nma ntradhyānaṃ tathā mudrā yogarūpaṃ ca kīrtitam |\njñānakāṇḍābhidhānena tadetat parikīrtitam || 109 ||\n \nyatra nityāni karmāṇi snānādīnyakhilāni ca |\nnaimittikāni kāmyāni prāyaścittāni vistarāt || 110 ||\n \ntulābhārādikādīni karmāṇi vividhānyapi |\ntathā ca karṣaṇādīni sthāpanāntānyaśeṣataḥ || 111 ||\n \nprāsādapratimābhadrapīṭhādīnāṃ ca lakṣaṇam |\nevamādīni cānyāni deveśayajanārthataḥ || 112 ||\n \nkīrtyante vistarādyatra kriyākāṇḍaṃ tu viddhi tat |\nevaṃ dvividharūpaṃ tu śāstraṃ vakṣye'vadhāraya || 113 ||\n"
}
