{
    "filename": "Pārameśvara-11.txt",
    "content": "śrīḥ |\n\nekādaśo'dhyāyaḥ |\n\nsanakaḥ |\nnityotsavavidhau brahman pūjanaṃ samudāhṛtam |\ndvārāvaraṇadevānāṃ teṣāṃ dhyānādikaṃ kramāt || 1 ||\n \njñātumicchāmi viprendra prabrūhi mama vistarāt |\nśāṇḍilayaḥ |\nśrūyatāmabhidhāsyāmi yadahaṃ coditastvayā || 2 ||\n \nprāsādadvāradevebhyaḥ samārabhya yathākramam |\nprāsādadvārabāhye tu hyadhasthaudumbarāntime || 3 ||\n \nvāstvīśakṣetranāthau dvau sthitau dakṣetarakramāt |\nśuklavaktraḥ kṛṣṇadeho dvibhujo ratnapātradhṛk || 4 ||\n \ndakṣiṇena kareṇaiva sarvāmarasamāśrayaḥ |\npuṇḍarīkasamānābhavastrasraganulepanaḥ || 5 ||\n \ngadodyatakaro vipra dhyātavyo vāstupūruṣaḥ |\nkṣetreśaṃ dvibhujaṃ dhyāyeddhemābhavasanasrajam || 6 ||\n \nnīlajīmūtasaṃkāśaṃ daṇḍahastaṃ mahātanum |\nmuṣṭikṛdvāmahastena yāgakṣetya pālakam || 7 ||\n \nkuṇḍalādyairalaṅkārairetau śobhitavigrahau |\nvīkṣamāṇau vibhorvaktraṃ tejasātīva nirbharau || 8 ||\n \ntaptakāñcanavarṇābhāṃ pravālasadṛśāmbarām |\nhāranūpurakeyūrakaraṇḍamakuṭādikaiḥ || 9 ||\n \nalaṅkṛtāmalaṅkāraiḥ puṇḍarīkanibhekṣaṇām |\nakalaṅkasusampūrṇaśaraccandranibhānanām || 10 ||\n \npajhakumbhakarāṃ lakṣmīṃ pajhoparigatāṃ smaret |\npadmāsanenopaviṣṭāṃ dvārasyordhva udumbare || 11 ||\n \ntaruṇādityasaṃkāśo mahoraskaścaturbhujaḥ |\nunnataśconnatāṃsaśca pūrṇāṅgo nātimāṃsalaḥ || 12 ||\n \ntanūdaro nimnanābho romarājivirājitaḥ |\ndaṃṣṭrākarālavadanaḥ piṅgaśmaśrujaṭādharaḥ || 13 ||\n \nmadhupiṅgalanetraśca kuṭilabhrūlatāyutaḥ |\npralambalolaśravaṇaḥ pṛthughrāṇaḥ smitānanaḥ || 14 ||\n \nkuṇḍalālaṅkṛtascaiva hārakeyūrabhūṣitaḥ |\nbaddhoṣṇīṣalalāṭaśca tilakenāpyalṅakṛtaḥ || 15 ||\n \nśuklāmbaradharaḥ sragvī bhujayugme'sya dakṣiṇe |\nprodyataṃ saṃsmareccakraṃ prajvalantīṃ gadāṃ pare || 16 ||\n \nśroṇītaṭaniṣaṇṇāṃ ca viśrāntāṃ vasudhātale |\npūrve vāmakare śaṅkhamanyasmiścākṣasūtrakam || 17 ||\n \nevaṃ gaṇādhipaścaṇḍo vikrameṇāparājitaḥ |\nkruddho vighnāyutānāṃ ca kṣaṇāt saṃharaṇakṣamaḥ || 18 ||\n \ndhyeyo garbhagṛhadvāraśākhāmūle tu dakṣiṇe |\ntatraivāparabhāge tu pracaṇḍaṃ tvīdṛśaṃ yajet || 19 ||\n \nkiṃtu savyāpasavyābhyāṃ bhujābhyāṃ syādviparyayaḥ |\nbhujadvaye yaccaṇḍasya vāme saṃparikīrtitam || 20 ||\n \ndakṣiṇe tat pracaṇḍasya dhyeyaṃ vā parikalapya ca |\ndhyāyeddvārāgradeśe tu garuḍaṃ kāñcanaprabham || 21 ||\n \nkuṭilabhrusuvṛttākṣaṃ pakṣamaṇḍalamaṇḍitam |\nlambodaraṃ supīnāṅgaṃ sarvabhūṣaṇabhūṣitam || 22 ||\n \nmakuṭādyairalaṅkārairnūpurādyairvirājitam |\nnīlaṃ vasānaṃ vasanaṃ nānāmālyopaśobhitam || 23 ||\n \nsaṃmukhaṃ devadevasya bhūgataṃ vidhṛtāñjalim |\ndvibhujaṃ tuhinābhaṃ ca satyākhyaṃ vihagādhipam || 24 ||\n \nprāṇādhidaivataṃ cakre balimaṇḍalamadhyage |\nsaṃsthitaṃ saṃsmaret sarvairaṅgaiḥ puruṣarūpiṇam || 25 ||\n \npralambamānajaṭharaṃ pakṣarājivirājitam |\ndakṣiṇena kareṇaiva dhārayantaṃ gaṇitrakam || 26 ||\n \nuttānitetarakaraṃ kuṇḍalādyairvibhūṣitam |\nnīlakauśeyavasanaṃ nīlamālyānulepanam || 27 ||\n \nanākulābhyāṃ netrābhyāṃ vīkṣamāṇaṃ sadā vibhum |\nathāgramaṇḍapadvāraśākhāyugalasaṃsthitau || 28 ||\n \npajhagarbhapratīkāśāvatibhīmaparākramau |\ncaṇḍapracaṇḍasadṛśau bhujalāñchanabhūṣaṇaiḥ || 29 ||\n \nraktāmbaradharau caiva raktasraganulepanau |\ngaṇau dhātṛvidhātārau dhyātvā sapūjya tatparaḥ || 30 ||\n \nkumudādigaṇeśānān prathamāvaraṇe yajet |\npūrve ca vahnidigbhāge pūjyau dvau gaṇanāyakau || 31 ||\n \nkumudaḥ kumudākṣaśca prasannavadanekṣaṇau |\ntuhinācalasaṅkāśau prathame vayasi sthitau || 32 ||\n \nnānābharaṇadigdhāṅgau nānākuṇḍalabhūṣitau |\nnānāmālyacitau caiva nānāmaulidharau dvija || 33 ||\n \nnānāgandhaviliptāṅgau nānāvastravibhūṣitau |\nkumudākhyagaṇeśasya dhyātavyo dakṣiṇaḥ karaḥ || 34 ||\n \ncandraraśmipratīkāśacāmareṇa virājitaḥ |\nabhigacchābhayaṃ dhyāyeddvitīyaṃ dakṣiṇaṃ karam || 35 ||\n \nbhavabhaṅgāt prapannānāṃ pareṣāṃ guṇaśāsanam |\ntasyaivādyaṃ vāmakaraṃ prabuddhakamalodyatam || 36 ||\n \ntūṣṇīṃ bhīsūcakaṃ dhyāyedbahiḥsthānāṃ paraṃ karam |\netedvai kumudākṣasya vaiparītyena bhāvayet || 37 ||\n \ndvābhyāṃ dvābhyāṃ karābhyāṃ vai tvanyeṣāmevameva hi |\npuṇḍarīko vāmanaśca dvāvetau hutabhukprabhau || 38 ||\n \ngaruḍadhvajahastau ca śeṣamanyat puroditam |\nkṛtvā dhyātvā'thavā nyasya dakṣiṇe nairṛte'pi ca || 39 ||\n \nśaṅkukarṇābhidhāno yaḥ sarvanetrābhisaṃjñitaḥ |\ndvāvetau campakābhau tu mayūravyajanodyatau || 40 ||\n \nmahāvibhūterdevasya pratyagvāyudigāsthitau |\nsumukhaḥ supratiṣṭhaśca vibhoḥ someśadiksthitau || 41 ||\n \ncintyau mudgaphalaśyāmāvātapatrakarodyatau |\nnoktaśeṣakarāṇāṃ tu tadviddhi kumudoditam || 42 ||\n \nmānavaḥ pṛśnigarbhaśca jagatyambarasaṃsthitau |\ntaptakāñcanavarṇābhau karaṇḍamakuṭojjvalau || 43 ||\n \ndaṃṣṭrākarālavadanau nānāmālyadharau dvija |\ntatra mānavasaṃjñasca pakṣanāgavibhūṣitaḥ || 44 ||\n \ntasya dakṣiṇahastaśca śaṅkharājena śobhitaḥ |\ntatpṛṣṭhe kaṭake haste aṅguṣṭhāntaralolagā || 45 ||\n \nakṣamāleti sā proktā sarvasiddhikarī sadā |\nmukhyavāmakare cakraṃ tatpṛṣṭhe cordhvagā gadā || 46 ||\n \netaddhi pṛśnigarbhasya vaiparītyena bhāvayet |\nkaṭihastādgatāṃ dhyātvā pakṣanāgau vinā dvija || 47 ||\n \nete bhagavato vipra tvantarahgā mayoditāḥ |\nkarmaṇā manasā vācā tadbhāvagatamānasāḥ || 48 ||\n \njñānādiṣaḍguṇopetairākīrṇāḥ koṭiśaḥ paraiḥ |\nbhūtaiḥ siddhairanantaiśca prārthayānaiḥ paraṃ padam || 49 ||\n \nvastrabhūṣāṅgarāgādyaiḥ sarve te kumudopamāḥ |\nśvetamṛtkalpitenaiva hyūrdhvapuṇḍreṇa bhūṣitāḥ || 50 ||\n \nlalāṭasthena sarve'pi kumudādigaṇādhipāḥ |\nevamanye'pi bhūtādyāḥ sarve pāriṣadā dvija || 51 ||\n \nevamāvṛtidevāśca dvārasthāśca tathaiva hi |\nevaṃ tadīyā viprāśca kṣatraviṭcchūdrajātayaḥ || 52 ||\n \nmṛdaiva vā candanena kalpitairūrdhvapuṇḍrakaiḥ |\ndvādaśaiśca caturbhirvā bhūṣitāḥ syuḥ sadā dvija || 53 ||\n \natasīkusumaśyāmau pītamālyāmbarānvitau |\npītoṣṇīṣadharau raudrau prāgvadbhujavibhūṣitau || 54 ||\n \ngaṇau caṇḍākṛtidharau durdarśau duratikramau |\njayaṃ ca vijayaṃ nāmnā yajettadvārapārśvayoḥ || 55 ||\n \ntaduddeśāt samārabhya bahirdvārāvasānakam |\ndvitīyāvaraṇakṣetraṃ ṣoḍhā kṛtvā tu pañcame || 56 ||\n \nbhāge tu garuḍaṃ kṛtvā vipra dhyātvā'thavā nyaset |\ndravaccāmīkarākāraṃ bhīmabhrakuṭilocanam || 57 ||\n \npṛthudaṃṣṭraṃ pṛthudhrāṇaṃ pṛthugātraṃ pṛthūdaram |\npakṣāṅkurāñcitoraskaṃ pakṣamaṇḍalamaṇḍitam || 58 ||\n \nhārakeyūratāṭaṅkamakuṭādyaistu bhūṣaṇaiḥ |\nbhūṣitaṃ nīlavasanaṃ nānāmālyavibhūṣitam || 59 ||\n \nnānāgandhaviliptāṅgaṃ nāgaikādaśabhūṣitam |\npuṣpastabakasaṃpūrṇamañjaliṃ dadhataṃ dvija || 60 ||\n \nunnamya dakṣiṇaṃ jānumāsanīkṛtya cetarat |\nsukhāsanasamāsīnaṃ vibhorājñāpratīkṣakam || 61 ||\n \ntataḥ karmātmatatvānāṃ daśakaṃ siddhatāṃ gatam |\nbhagavattulyasāmarthyasārvajñyādiguṇairyutam || 62 ||\n \nviyuktaṃ prākṛtād duḥkhānniyuktaṃ ceśvareṇa tu |\nbhavasantārakatvena hyetadāvṛtikaṃ kramāt || 63 ||\n \nupendraḥ pūrvadigbhāge saṃsthito dvijasattama |\nvahnau tejodharākhyastu dakṣiṇe duratikramaḥ || 64 ||\n \nnairṛte tu mahākarmā paścime tu mahāhradaḥ |\nagrāhyo vāyudigbhāge vasuretāstathottare || 65 ||\n \npūrvottare vardhamānaḥ sākṣī gaganagocare |\nādhāranilayaṃ nāmnā sarvasyādhogataṃ smaret || 66 ||\n \nete sphaṭikavarṇābhāśvetamālyāmbarānvitāḥ |\ngaṇitrakaṃ rathāṅgaṃ ca śaṅkhaṃ caiva gadāṃ tathā || 67 ||\n \ndadhānā mukhyadakṣādimukhyavāmāntameva hi |\nkaraiścaturbhiḥ susamā makuṭādivibhūṣitāḥ || 68 ||\n \ntejasā vighnajālāni prerayanto mahaujasaḥ |\nsthānakaiḥ saṃsthitāḥ sarve dhyānonmīlitalocanāḥ || 69 ||\n \nathavā dvibhujā ete vajrādyaṃ daśakaṃ kramāt |\ndakṣeṇa lokapālīyaṃ dhārayantaḥ kareṇa tu || 70 ||\n \ngaṇitrakaṃ tu vāmena varadābhayadāstu vā |\ntadā varṇāṅgarāgādyairindrādisadṛśāstu vā || 71 ||\n \ndvitīyagopuradvārapārśvayorantarasthayoḥ |\nvinyased dvārapālākhyāvetau vāmādito gaṇau || 72 ||\n \nnidhīśau śaṅkhapajhau tu nidhibhāṇḍoparisthitau |\nsthūladantau ca dāntau ca dvibhujau bhagavanmayau || 73 ||\n \nkuṭilabhrūlatāyuktau kiñcidunnatavakṣasau |\nlambodarau supīnāṅgau hrasvapāṇipadau dvija || 74 ||\n \nśaṅkapajhasamānābhau nīlaśuklāmbarasrajau |\nmakuṭādyaistu vividhairalaṅkārairalaṃkṛtau || 75 ||\n \ndakṣiṇena kareṇaiva dhārayantau saroruham |\nitareṇa kareṇaiva hyuttānena nidhiṃ svakam || 76 ||\n \nathavā vāmahastābhyāṃ praveśābhītidānvitau |\nkardavayena śaṅkhaṃ vā pajhaṃ vā dadhatau dvija || 77 ||\n \nvāmeva dhārayet pajhaṃ yadvā śaṅkhaṃ nidhīśvaraḥ |\nśaṅkhapajhadharau vāpi śirasā makuṭopari || 78 ||\n \nśaṅkhacakradharau vāpi sādhakecchāvaśena tu |\nunnamya dakṣiṇaṃ jānuṃ hyāsanīkatya cetarat || 79 ||\n \nevaṃ śaṅkhanidheḥ pajhanidhestu viparītavat |\ntaddvāraśākhāniṣṭhau tu saṃsmareddakṣiṇāditaḥ || 80 ||\n \nkṣīrakundāvadātau ca nīlakauśeyavāsasau |\nnīlanīrajavarṇābhaiḥ puṣpairbhūṣitavigrahau || 81 ||\n \npūrvoktagaṇasādṛśyau nāmnā bhadrasubhadrakau |\ntaddvārabāhyataḥ paścāt pārśvayorgopurasthitau || 82 ||\n \netau gaṇeśvarau nyasyed dhyātvā vā parikalapya ca |\nathavā dvibhujāvetau tadā bhadrasya dakṣiṇam || 83 ||\n \nkaraṃ tu tarjanīyuktaṃ vāmamīṣattu kuñcitam |\ngadāgropariviśrāntaṃ gadāmūloparisthitam || 84 ||\n \nvyatyastadakṣiṇaṃ pādaṃ vāmaṃ tu bhuvi saṃsthitam |\nbhadrasya vāmayorvipra yaduktaṃ pāṇipādayoḥ || 85 ||\n \ndakṣayostat subhadrasya dakṣoktaṃ vāmagaṃ bhavet |\nkintu tadvāmahastaṃ tu yuktaṃ vismayamudrayā || 86 ||\n \ncaṇḍaprajaṇḍau dhātā ca vidhātā ca jayastathā |\nvijayaścāpi bhadraśca subhadraśca gaṇeśvaraḥ || 87 ||\n \nete gaṇeśvarā hyaṣṭau prabhāpuṣpāmbarairvinā |\ndehavaktrākṛtaistulyāstathaivābharaṇāyudhaiḥ || 88 ||\n \nbhaktānāṃ vighnajālasya sarvadiksaṃsthitasya ca |\nsaṃsāraphaladāturvai cchedanārthaṃ samudyatāḥ || 89 ||\n \nparasparamukhāḥ sarve sthānakaiḥ saṃsthitāḥ samaiḥ |\ngaṇeśāyutalakṣaistu nānāvarṇavapūrdharaiḥ || 90 ||\n \nacyutārādhanaparairekaikaṃ parivāritāḥ |\ntṛtīyāvaraṇe paścāt pūrvādikramayogataḥ || 91 ||\n \nindrādilokapālānāṃ daśakaṃ vinyaseddvija |\nśatadhāmanibhaṃ dhyāyeccaturbāhuṃ purandaram || 92 ||\n \nsusitadvipasaṃsthaṃ tu sutīkṣṇakuliśodyatam |\najārūḍhaṃ smaredraktaṃ śaktipāṇiṃ hutāśanam || 93 ||\n \nsahasrārcibhirākīrṇaṃ sahasnādityabhāsuram |\nmahāmahiṣasaṃsthaṃ tu tvañjanādrisamaprabham || 94 ||\n \nsubhūmadaṇḍahastaṃ tu smareddevaṃ pitrīsvaram |\ndaṃṣṭrākarālavadanaṃ kṛṣṇameghasamaprabham || 95 ||\n \nghoraṃ pretāsanaṃ dhyāyet khaṅgadhṛgrākṣaseśvaram |\nmuktāphaladyutisamaṃ bhīmaṃ pāśakarodyatam || 96 ||\n \nnāgakanyāsahasnāḍhcaṃ makarasthamapāṃpatim |\nnīlatoyadasaṃkāśaṃ mahādhvajapaṭāṅkitam || 97 ||\n \ndhyāyet samīraṇaṃ devaṃ saṃsthitaṃ hariṇopari |\nsomaṃ tārāgaṇopetaṃ śaṅkhagokṣīrapāṇḍaram || 98 ||\n \nbṛhacchaśakapṛṣṭhasthaṃ śiśirāstrakaraṃ smaret |\nsitabhūtiviliptāṅgaṃ trinetraṃ vṛṣavāhanam || 99 ||\n \ntriśūlāyudhahastaṃ ca tvīśānaṃ jñāninaṃ smaret |\npātāladiggataṃ dhyāyet kūrmārūḍhaṃ halāyudham || 100 ||\n \nsitaṃ sahasraphaṇabhṛdyonanto nāma nāgarāṭ |\nbhacakraṃ bhrāmyamāṇaṃ tu daṇḍahastaṃ prajāpatim || 101 ||\n \nhaṃsārūḍhaṃ khasaṃsthaṃ tu dhyāyeddhruvamajaṃ vibhum |\nete caturbhujāḥ sarve akṣasūtravibhūṣitāḥ || 102 ||\n \ncintayantaḥ paraṃ tattvaṃ varābhayakarodyatāḥ |\ndivyābharaṇadigdhāṅgā divyamālyāmbarānvitāḥ || 103 ||\n \ndivyarūpadharāścaiva divyagandhavahā dvija |\nraktaśuklaniśāpītanīlacampakasaprabhaiḥ || 104 ||\n \nvyomasphaṭikamārtaṇḍarājopalanibhaistathā |\nmālyāṅgarāgavasanaiḥ mahārghaiḥ samalaṃkṛtāḥ || 105 ||\n \nbhūṣitā bhūṣaṇaiścitraiḥ karaṇḍamakuṭādibhaḥ |\nebhyaścaturbhujo brahman vijñeyo vṛṣabhadhvajaḥ || 106 ||\n \ndvibhujāstvamarāścānye varadābhayadāstu vā |\niti lokeśvereṣūktaṃ tato vai dvijasattama || 107 ||\n \ntṛtīyāvaraṇadvāre śākhāmūle tu dakṣiṇe |\nsudarśanaṃ caturhastaṃ hrasvakāyaṃ jvalatprabham || 108 ||\n \nkraudharaktekṣaṇaṃ daityadānavāsṛgvilepanam |\nnṛtyantaṃ madamattaṃ ca sahasrārāntarasthitam || 109 ||\n \ndaṃṣṭrākarālavadanaṃ kuṭilabhrūlatāyutam |\nkalpāntapāvakākāraṃ svaraśmipariveṣṭitam || 110 ||\n \ndakṣiṇe bhujayugme tu pūrveṇa ca sudarśanam |\ndhārayantaṃ tato'nyena viśrāntāṃ bhūtale gadām || 111 ||\n \nśaṅkhaṃ mukhyena vāmena hyapareṇa gaṇitrakam |\nhārakeyūratāṭaṅkamakuṭādivibhūṣaṇaiḥ || 112 ||\n \nvibhūṣitaṃ vicitraistu śvetamālyāmbarādikaiḥ |\nvighnānutpāṭayantaṃ ca dīptena svena tejasā || 113 ||\n \nsaṃsmarettu tato'nyasmin śākhāmūle mahāmate |\nsusthitaṃ garuḍhaṃ vipra taptakāñcanasannibham || 114 ||\n \nsaumyavaktraṃ vivṛttākṣaṃ raktatuṇḍaṃ subhīṣaṇam |\npṛthūdaraṃ dīrghapucchapakṣamaṇḍalamaṇḍitam || 115 ||\n \nraktāmbaradharaṃ caiva raktasraganulepanam |\ndaṃṣṭrākarālavadanaṃ bhrukuṭīkuṭilekṣaṇam || 116 ||\n \nvicitrakañcukadharaṃ bhujagendrairalaṃkṛtam |\nmakuṭādyairalaṃkārairvividhaistu vibhūṣitam || 117 ||\n \nbhujadvaye yaccakrasya vāme saṃparikīrtitam |\ndakṣiṇe tadbhavedasya dakṣoktaṃ vāmagaṃ bhavet || 118 ||\n \nvajraṃ śaktistathā daṇḍaḥkhaṅgaḥ pāśo dhvajastathā |\nśiśirākhyaṃ triśūlaṃ ca lāṅgalaṃ musalaṃ tathā || 119 ||\n \npūrvādikramayogena caturthāvaraṇe sthitāḥ |\neteṣāṃ kramaśo dhyānaṃ samākarṇaya sāmpratam || 120 ||\n \nvajraṃ vajropalābhaṃ tu sitadīrghanakhāṅkitam |\ndaṃṣṭrākarālavadanaṃ jvalatkanakalocanam || 121 ||\n \nsaudāminīprabhāṃ śaktiṃ śāntāgnivadanekṣaṇām |\nghanaghargharanirghoṣamudgirantīṃ muhurmuṅuḥ || 122 ||\n \nbaddhamuṣṭiṃ smareddaṇḍaṃ raktāṅgaṃ raktalocanam |\nkrodhamūrtiṃ svadaśanairdaśantamadhara svakam || 123 ||\n \nsva raśmikhacitaṃ dhyāyennṛtyamānaṃ ca nandakam |\nśaradākāśasaṃkāśaṃ daśantaṃ daśanāvalīm || 124 ||\n \npāśaṃ guṇagaṇākīrṇaṃ vidyujjihvaṃ bhayānakam |\nhemālipāṇḍarābhaṃ ca ghorāsyaṃ raktalocanam || 125 ||\n \nśarajjaladasaṃkāśaṃ dhvajaṃ kuṭilalocanam |\nsvatejasā jagat sarvaṃ dyotayantaṃ balotkaṭam || 126 ||\n \nśiśiraṃ śītadhāmābhaṃ pīnāṅgaṃ pṛthuvigraham |\njaṭākalāpadhṛksaumyaṃ puṇḍarīkanibhekṣaṇam || 127 ||\n \nudayārkasahasrābhaṃ triśūlaṃ bhīṣaṇākṛtim |\nkalpāntapāvakākārasvaraśmipariveṣṭitam || 128 ||\n \nsandhyājaladasaṃkāśaṃ lāṅgalaṃ bhīmalocanam |\nkṣāmāṅgamunnatāṃsaṃ ca vajrakāyaṃ balotkaṭam || 129 ||\n \nkundāvadātaṃ musalaṃ saumyamīṣatsmitānanam |\nravaṃ ravantaṃ madhuraṃ śrotrendriyasukhāvaham || 130 ||\n \nnīlaraktasitāpītapāvakāñjanasannibhaiḥ |\nhemacandrahimākāśasamānābhaiḥ krameṇa tu || 131 ||\n \nmālyāṅgarāgavasanai ruciraiḥ samalaṃkṛtāḥ |\ndivyairābharaṇairyuktāḥ svaciṅnāṅkitamastakāḥ || 132 ||\n \ntarjayantaśca duṣṭaughaṃ dakṣiṇena kareṇa tu |\nvāmena kaṭimālambya susamaiḥ sthānakaiḥ sthitāḥ || 133 ||\n \ncaturthāvaraṇadvāradakṣiṇottaraśākhayoḥ |\ngaṅgāṃ ca yamunāṃ caiva dhyātvā saṃpūjayet kramāt || 134 ||\n \nbhagavatpādasaṃbhūtāṃ gaṅgāṃ kumudasannibhām |\nnavayauvanalāvaṇyasaukumāryaguṇairvṛtām || 135 ||\n \nnīlāṅgarāgavasanāṃ nīlamālyairalaṃkṛtām |\ndvibhujāṃ saumyavadanāṃ puṇḍarīkanibhekṣaṇām || 136 ||\n \nhāranū purakeyūrakuṇḍalādyupaśobhitām |\nsaṃsāratāpasantaptānārurukṣūn paṃra padam || 137 ||\n \nvāsanākarmapaṅkāni kṣālayantīṃ svatejasā |\nvahantīṃ dakṣiṇenaiva kalaśaṃ vāripūritam || 138 ||\n \nvāmena tarjayantīṃ ca kareṇa prākṛtān janān |\nyamunāṃ nīlaratnā bhāṃ nīlakuñcitamūrdhajām || 139 ||\n \nsitāṅgarāgavasanāṃ sitamālyopaśobhitām |\ndakṣiṇe tarjanī mudrā vāme tu kalaśaḥ smṛtaḥ || 140 ||\n \nanyat sarvaṃ tu gaṅgoktamatrāpi syānmahāmate |\nlohitākṣo mahāvīryastvaprameyaḥ suśobhanaḥ || 141 ||\n \nvīrahā vikramo bhīmaḥ śatāvartastu cāṣṭamaḥ |\naiśvarīdikkrameṇaiva pañcamāvaraṇe sthitāḥ || 142 ||\n \ndhyāyeccandrapratīkāśaṃ lohitākṣaṃ balotkaṭam |\nnīlāmbaradharaṃ nīlamālyaṃ nīlānulepanam || 143 ||\n \nmahāvīryaṃ mahākāyaṃ pītavarṇaṃ mahābhujam |\npravālābhāmbaradharaṃ raktasnaganulepanam || 144 ||\n \nsaṃsmaredaprameyākyamaprameyabalotkaṭam |\nharitākṛtimāpītavasanasragvilepanam || 145 ||\n \nsuśobhanaṃ śobhanāṅgaṃ muktāphalanibhaṃ smaret |\natasīpuṣpasaṃkāśavāsomālyānulepanam || 146 ||\n \nvīraghnaṃ vīrahākhyaṃ ca dhyāyeccampakasaprabham |\nbāhlīkarañjitaṃ raktavasanasragvimaṇḍitam || 147 ||\n \nvikramaṃ vikramāvāsaṃ cāṣodaranibhaṃ smaret |\nkundendukāntivasanaṃ sitamālyānulepanam || 148 ||\n \nbhīmaṃ bhīmākṛtiṃ dhyāyettaptakāñcanasannibham |\npāṇḍarāruṇakauśeyaṃ tadvadgandhasraganvitam || 149 ||\n \natasīkusumaśyāmaṃ śatāvartaṃ tu bhāvayet |\npītāmbaradharaṃ pītamālyagandhavibhūṣitam || 150 ||\n \nbhujadvayānvitā hyete cāntarmuditamānasāḥ |\ndakṣiṇaiḥ pāṇibhisarverjvalantaṃ paraśuṃ tathā || 151 ||\n \nvāmaiḥ śaṅkhavaraṃ dīptaṃ dadhānāścārukuṇḍalāḥ |\nsamāḥ samavibhaktāṅgāḥ praśāntākṛtayastathā || 152 ||\n \nsthānakaiḥ saṃsthitāḥ sarve svaprabhābhirvirājitāḥ |\nprasannavadanāḥ saumyāstrailokyoddharaṇakṣamāḥ || 153 ||\n \nhāranūpurakeyūrapūrvabhūṣāvibhūṣitāḥ |\ntadājñāprekṣakāścaiva duṣṭadoṣopaśāntidāḥ || 154 ||\n \nbalena mahatā kṣiptadevāsuramahoragāḥ |\nekavīrā'sahāyāśca tvaprayatnena līlayā || 155 ||\n \nābrahnabhavanaṃ śaśvat parivartayituṃ kṣamāḥ |\netadāvaraṇadvāracatuṣke dvāradevatāḥ || 156 ||\n \nnyasedyugmaprayogeṇa pūrvadvārāditaḥ kramāt |\nvajranābhaṃ harīśaṃ ca pūrvasyāṃ dakṣiṇottare || 157 ||\n \ndhyāyettu vajranābhākhyaṃ śatadhāmasamaprabham |\nmukhyadakṣiṇahastena niṣedhābhinayānvitam || 158 ||\n \nvetralatāṃ dvitīyena cakrarājaṃ tṛtīyataḥ |\nmukhyavāmakareṇaiva śroṇītaṭakṛtārpaṇam || 159 ||\n \nśaṅkharājaṃ dvitīyena tathā vajraṃ tṛtīyataḥ |\ndhārayantaṃ tathā rukmabhūṣaṇairvividhairapi || 160 ||\n \nraktamālyāmbaradharaṃ raktasraganulepanam |\nevameva harīśaṃ ca niṣedhābhinayojjhitam || 161 ||\n \npraveśābhinayākhyena pāṇinā kintu cihnitam |\neko hyatra niṣedhaṃ ca tvabhaktānāṃ karoti vai || 162 ||\n \nbhaktānāmaparaścaiva praveśaṃ saṃprayacchati |\ndvāre dvāre pratīhāradvayasyaivaṃ prayojanam || 163 ||\n \ndakṣoktaṃ vajranābhasya taddharīśasya vāmagam |\nādyavāmagataṃ sarvamanyaddakṣiṇapāṇigam || 164 ||\n \ndharmādhyakṣaniyantrīśau dakṣiṇe dakṣiṇottare |\nkuryādantakasādṛśyau pūrvavadbhujabhūṣitau || 165 ||\n \npītakauśeyavasanau pītamālyavilepanau |\nkintu daṇḍagadāhastau vajracakravivarjitau || 166 ||\n \nśuddhākṣamamṛtānandaṃ pratīcyāṃ dakṣiṇāditaḥ |\nvāṇakārmukamekasmin pāṇau pāśamathāpare || 167 ||\n \nādyaṃ karacatuṣkaṃ yattadvyagraṃ pūrvavadbhavet |\nākṛtau jalanāthasya sadṛśau sarvadaiva hi || 168 ||\n \nnīlakauśeyavasanau nīlasraganulepanau |\nvasunāthaṃ sudhānandamudagdigdakṣiṇottare || 169 ||\n \nkhaḍgamudgarahastau ca prāgvaccheṣaṃ catuṣṭayam |\nkarāṇāmanayoḥ kāryaṃ rūpeṇoḍupateḥ samam || 170 ||\n \natasīkusumaśyāmakauśeyasragvilepanau |\nbhūṣaṇairbhūṣitā hyete vividhairvajranābhavat || 171 ||\n \nṣaṣṭhāvaraṇadevānāṃ taddvārsthānāṃ viśeṣataḥ |\ndhyānaṃ śrṛṇu krameṇaiva tattvato munipuṅgava || 172 ||\n \npūrvādīśānaparyantaṃ ṣaṣṭhāvaraṇasaṃsthitāḥ |\netāśca devatā vipra tejorūpaṃ samāśritāḥ || 173 ||\n \nkālo viyanniyantā ca śāstraṃ nānāṅgalakṣaṇam |\nvidyādhipatayaścaiva sarudrāḥ sagaṇaḥ śivaḥ || 174 ||\n \nprajāpatisamūhastu indraḥ saparivārakaḥ |\ntanmukhyadvāścatuṣke tu pūrvavat saṃsthitāḥ kramāt || 175 ||\n \ncakraśaṅkhau padmagade lāṅgalaṃ musalaṃ śarāḥ |\nśārṅgaṃ caite kramāddhyeyā vidyuttuhinakundabhāḥ || 176 ||\n \npītanīlasitāraktasitagokṣīrasannibhaiḥ |\nharitālāruṇābhaistu vastramālyānulepanaiḥ || 177 ||\n \nsarvaratnamayairyuktairbhūṣaṇairapyalaṅkṛtāḥ |\nmahābalā mahāvīryāstvekavaktrā dvibāhavaḥ || 178 ||\n \nete tu nāyakāḥ sarve svacinhāṅkitamastakāḥ |\nduṣṭaughaṃ tarjayantaśca dakṣiṇena kareṇa tu || 179 ||\n \nkaṭimālambya vāmena sthānakaiḥ susamaiḥ sthitāḥ |\ndṛḍhavrato bahuśirā mahākāyo mahābalaḥ || 180 ||\n \njitakrodho durādharṣo mahotsāhastrivikramaḥ |\natulo duṣṭahā'rciṣmān sarvadṛg duratikramaḥ || 181 ||\n \nviṣamo gahano'moghaḥ ṣoḍaśopapraveśakāḥ |\nśakrāgnimadhyamārabhya śakreśānāntarāvadhi || 182 ||\n \nśuklaśoṇasuvarṇālipiṅgaraktasitāsitāḥ |\nraktapītātasīhemāḥ śoṇaśubhrasitāsitāḥ || 183 ||\n \nvarṇānurūpasadvastramālyālepanabhūṣaṇāḥ |\nnāmānurūpacāritrāḥ śaṅkhamudgaradhāriṇaḥ || 184 ||\n \nsavyetarakrameṇaiva praveśakaniṣedhakāḥ |\nkṣaṇādbhuvanasaṃhārasṛṣṭisthitikṛtikṣaṇāḥ || 185 ||\n \nuktānetān krameṇaiva pūrvavat saṃprapūjayet |\nmunayaḥ sapta pūrve'nye grahāstārādikairvṛtāḥ || 186 ||\n \njīmūtāścākhilā nāgāstvapsarogaṇa uttamaḥ |\noṣadhyaścaiva paśavo yajñāḥ sāṅgakhilāstu ye || 187 ||\n \nsūkṣmarūpeṇa tiṣṭhanti pūrvavat saptamāvṛtau |\nsaṃbhavaḥ prabhavaścaiva pūrṇaḥ puṣkara eva ca || 188 ||\n \nānando nandanaścaiva vīrasenasuṣeṇakau |\ntanmukhyadvāraśākhāsthau dvau dvau dakṣiṇavāmayoḥ || 189 ||\n \nsaṃbhavaḥ śvetavarṇastu prabhavaḥ kundasannibhaḥ |\npūrṇastu raktavarṇābhastvatiraktastu puṣkaraḥ || 190 ||\n \nānandaḥ pītavarṇastu hemābho nanda ucyate |\nkṛṣṇābho vīrasenastu suṣeṇo'ñjanasannibhaḥ || 191 ||\n \nmakuṭāṅgadacitrāṅgā gadāhastā dvibāhavaḥ |\ncaturbhujā vā viprendra śaṅkhacakragadādharāḥ || 192 ||\n \npūrvavat pāṇinānyena prevaśakaniṣedhakāḥ |\ndaṃṣṭrākarālavadanā nigrahānugrahakṣamāḥ || 193 ||\n \nkṣemakṛcchivakṛt prājño homakṛdbhūtabhāvanaḥ |\nyugāntāgnyaśanaścaiva saṃvarto bhīṣaṇastathā || 194 ||\n \nsaṃkrandanaścānimiṣaḥ śataparvā śatānanaḥ |\naudumbaraḥ prākṛtiko dvi rāmaścāṃśumālyapi || 195 ||\n \naupadauvārikaṃ tvetadgaṇaṣoḍaśakaṃ kramāt |\ndṛḍhavratādisadṛśaṃ varṇataḥ ṣaḍbhūjānvitam || 196 ||\n \nvāmadakṣiṇayogena pṛṣṭhataḥ pūrvapaścimam |\nśaṅkhamudgarapajhākṣavarābhayasamanvitam || 197 ||\n \nnānāvarṇasraguṣṇīṣavastrālepanabhūṣaṇam |\nprāguktagaṇaśauryāḍhyaṃ sarvakarmakṛtikṣamam || 198 ||\n \ntacchobhāṣṭakarakṣārthaṃ śatamanyurvirocanaḥ |\napratarkyastvanullaṅghyastvaprameyābhidhānakaḥ || 199 ||\n \namarṣī ca mahadbhūtaḥ ke'rākṣastathāṣṭamaḥ |\nindrāgnimadhyopadvārapārśvaśobhāsvanukramāt || 200 ||\n \nekākaśaḥ sthitāḥ śūrāḥ praveśakaniṣedhakāḥ |\nnīlapītajapāśyāmasitahiṅgulakendubhāḥ || 201 ||\n \nmahābalā mahāvīryāḥ sudurlaṅghyapārakramāḥ |\nnānāvidhāmbaraiḥ sragbhirbhūṣaṇairanulepanaiḥ || 202 ||\n \nanyairanupadiṣṭaiśca yathāśobhamalaṃkṛtāḥ |\nṣāḍguṇyamahimāyuktāścaturhastāḥ krameṇa tu || 203 ||\n \npṛṣṭhadakṣiṇavāmābhyāṃ cakraśaṅkhasamanvitāḥ |\ngadāgropariviśrāntamukyahastadvayānvitāḥ || 204 ||\n \ndvāropadvāraśobheśānetān saṃpūjayet kramāt |\nvidyā caivāparā vidyā pāvakaścaiva mārutaḥ || 205 ||\n \ncandgārkau vāri vasudhetyetāḥ saṃsāradevatāḥ |\nsūkṣmarūpeṇa tiṣṭhanti bāhyāvaraṇabhūtale || 206 ||\n \namareśo virūpākṣaḥ sudharmiṣṭho niyāmakaḥ |\nsarvasattvāśrayaścātigahanastadanantaram || 207 ||\n \nmahārājeśvaraścāpi dhanādhyakṣeśvarastathā |\net gaṇeśvarāstvaṣṭau tanmukhyadvārapālakāḥ || 208 ||\n \ndhyeyāścaturbhujāḥ sarve mukhyapāṇidvayena tu |\namareśavirūpākṣau vajravetralatākarau || 209 ||\n \npṛṣṭhakābhyāṃ tu pāṇibyāṃ cakraśaṅkhasamujjvalau |\nkuṅkumāñjanasaṃkāśau daṃṣṭrayā vikṛtānanau || 210 ||\n \ndakṣiṇottarayogena lāñchanavyatyayānvitau |\ndvāradakṣiṇavāmasthau praveśakaniṣedhakau || 211 ||\n \nsudharmiṣṭho niyantā ca susitaśyāmalaprabhau |\nsubhīmadaṇḍahastau ca vajrāyudhavivarjitau || 212 ||\n \nyathākramoditānanyān dhārayantau yathāvidhi |\nsarvasatvāśrayaścātigahanaḥ śyāmalaḥ sitaḥ || 213 ||\n \nkintu pāśakarāvetau pūrvavadbhujabhūṣitau |\nmahārājeśvaro rakto dhanādhyakṣeśvaro'sitaḥ || 214 ||\n \nśiśirāyudhasaṃyuktau trikamanyadyathā purā |\nmahābalā mahāvīryā duṣṭadoṣabhayaṅkarāḥ || 215 ||\n \ndurnirīkṣāśca durdhārṣā daityadānavahiṃsakāḥ |\nnānāmahārghavāsobhiḥ bhūṣālepairalaṃkṛtāḥ || 216 ||\n \nmaharṣabhaṃ prabhūtaṃ ca gambhīraṃ prāṇagocaram |\nyogāṅgaṃ yoganilayaṃ sanātanamaśrṛṅkhalam || 217 ||\n \ntārakāntaritaṃ tāraṃ virāmaṃ viṣamaṃ tathā |\nduratikramaṃ durgrahaṃ ca sudhūmramanilāśanam || 218 ||\n \ntatsālakopadvāreṣu vinyaset pūrvavartmanā |\nuktopadvārapālānāṃ varṇataḥ samamujjvalam || 219 ||\n \ngaṇaṣoḍaśakaṃ tvetaccatuṣpāṇisamanvitam |\ngauṇavāmakarādyaṃ tu mukhyavāmakarāvadhi || 220 ||\n \nśaṅkhapaṭṭasahastaṃ ca niṣedhābinayodyatam |\npraveśābhinayāṅkaṃ ca nānāvarṇāmbarasrajam || 221 ||\n \nnānāsthānakasaṃyuktaṃ nānābhūṣaṇabhūṣitam |\nakṣasūtradharaṃ vā'tha prapannānāṃ praveśakṛt || 222 ||\n \nniṣedhakṛttathānyeṣāṃ nyastavyaṃ munisattama |\ndevavrataṃ nirātaṅkaṃ bhīmaṃ ca puruṣaṃ tathā || 223 ||\n \nugraṃ vīreśvaraṃ ramyamariṣṭaṃ munisattama |\nanirviṇṇaṃ yugāntāṃśaṃ śatānandaṃ śatānanam || 224 ||\n \ntejodharaṃ viśālākṣaṃ yugāṃśaṃ devanandanam |\netaddviraṣṭaśobhāsu gaṇamekaikaśo nyaset || 225 ||\n \nupadvāreśasadṛśaṃ varṇato lāñchanairvinā |\ncaturbhiḥ pāṇibhiścaiva pṛṣṭhadakṣiṇapūrvakam || 226 ||\n \nmukhyadakṣiṇahastāntaṃ śahkhacakragadādharam |\nniṣedhakṛcca pāpānāmapāpānāṃ praveśakṛt || 227 ||\n \nnānāsragambaroṣṇīṣabhūṣālepādyalaṃkṛtāḥ |\nanantācintyavibhavāḥ sarvabhūtasamāśrayāḥ || 228 ||\n \nnānāśastrāstrakuśalā nānājñānasamanvitāḥ |\nnirastānekadaityeśāḥ sādhūnāṃ pālanaudyatāḥ || 229 ||\n \ndvāradvayānvite sāle mukhyadvāragatāvubhau |\ntiṣṭhataḥ sūkṣmarūpeṇa tadanyadvārapārśvayoḥ || 230 ||\n \nprākārasarvakoṇeṣu vahnikoṇādito nyaset |\nprabhavāpyayarūpāṇāṃ mūrtīnāṃ caturātmanām || 231 ||\n \ntathā mūrtyantarāṇāṃ ca tatkāntānāmanukramāt |\nmantrāṇāmastrasahghādi teṣāṃ rūpamanusmaran || 232 ||\n \ncaturṇāmapi koṇānāmavyaktaṃ bhavanādbahiḥ |\nsaṃyajedbhavanāmnāvai yasmānnānyo bhavaḥ smṛtaḥ || 233 ||\n \nteṣāṃ bahiḥ svamantreṇa dikkrameṇa tu hetirāṭ |\nsvamarīcigaṇenaiva bhāsayantaṃ niveśay ca || 234 ||\n \nnyasyaivamarcanaṃ kuryānmantramudrānvitena tu |\nnirīkṣaṇādiśuddhena arghyasrakcandanādinā || 235 ||\n \nvāsudevābhidhānastu devaḥ ṣāḍguṇyavigrahaḥ |\nkarmiṇāmupakārārthaṃ prāsādaṃ sthūlavigraham || 236 ||\n \nsarvajñānakriyāḍhyaṃ ca sarvatatvasamāśrayam |\nsamāsādyānugṛhṇāti sadārcāntargataḥ prabhuḥ || 237 ||\n \ntasmāttadaṅgabhūteṣu prākāreṣvaṣṭasu kramāt |\npṛṣvyādibuddhiniṣṭhaṃ tu bāhyaṃ tatvāṣṭakaṃ nyaset || 238 ||\n \nprāsādaścāhgasaṃyuktaḥ prakṛtistriguṇātmikā |\ntadgatā pratimā jīvastadgataḥ paramaḥ pumān || 239 ||\n \nato'dhidaivatānyatra tatvānyetānyanukramāt |\nsarvatra vyāpakatvena dhyātvā saṃpūjayettataḥ || 240 ||\n \nsarvādhāramayenaiva sarvatatvāśrayeṇa ca |\nsarvadoṣaviṣaghnena kālacakrāmbujena tu || 241 ||\n \nsampuṭīkṛtya bhavanaṃ saprākāramadhordhvataḥ |\nsaṃpūjya hnādayīṃ mudrāṃ cakramudrāsamanvitām || 242 ||\n \npradarśya sarvatodikkaṃ kavacenāvakuṇṭhayet |\nekamūrtividhāne ca tathaikadvārabhūṣite || 243 ||\n \nbhavane'yaṃ vidhānaḥ syāddigvyūhapariniṣṭhite |\ncaturdvārānvite gehe digdvārāgrasthamaṇḍape || 244 ||\n \nsarvatobhadrasāle ca aghanirmocane'pi ca |\nsadadhvākhye'tha dharmākhye dvāradvidvitayānvite || 245 ||\n \ndvārapālagaṇanyāse viśeṣo'yaṃ pradarśyate |\ncaṇḍādyāśca subhadrāntāḥ prāsādadvāścatuṣṭaye || 246 ||\n \nnyasanīyāḥ krameṇaiva pūrvavad dvandvayogataḥ |\ndvārordhvodumbaradvandvadvitayasthā yathākramam || 247 ||\n \nlakṣmī kīrtirjayā māyā devyaḥ prāguktalakṣaṇāḥ |\nsatyaḥ suparṇo garuḍaḥ tārkṣyastvagreṣu saṃsthitāḥ || 248 ||\n \nanirvartī mahāvartī darpahā sarvajit sthiraḥ |\njayanto bhayakṛnmānī tvaṣṭamo dvijasattama || 249 ||\n \ndigagramaṇḍapadvāraśākhāpārśvaṃ samāsthitāḥ |\nanirvartī mahāvartī kṛṣṇābhaḥ śukasannibhaḥ || 250 ||\n \ndarpahā sarvajiccaiva pāṇḍuraktasuvarṇabhau |\nsthiro jayantaḥ satataṃ śyāmāñjanasamadyutī || 251 ||\n \nbhayakṛccaiva mānī ca piṅgalaḥ pāṇḍurojjvalaḥ |\ndvibhujāḥ sarva evaite dakṣiṇena kareṇa tu || 252 ||\n \nnandakaṃ śaṅkhamanyena dadhānāḥ krūravikramāḥ |\nyadā caturbhujā dhyeyāḥ tadā caite gaṇeśvarāḥ || 253 ||\n \nmukhyadakṣiṇahastena khaḍgavetralatānvitāḥ |\ntathā vāmakare śaṅkhaṃ pṛṣṭhage dakṣiṇāditaḥ || 254 ||\n \npāṇidvaye cakrapajhau bibhrato jvalanaprabhau |\nnānāvastrasraguṣṇīṣabhūṣaṇālepanānvitāḥ || 255 ||\n \nvyatyastahastacaraṇā lāñjhanavyatyayānvitāḥ |\nūrjitaścāmṛtāṅgastu sarvāṅgaḥ sarvatomukhaḥ || 256 ||\n \nśubhrāṅgo varadaścaiva vāgīśaḥ śabdavikramaḥ |\npāñcajanyaviśeṣā hi dvau dvau caiva kramāt sthitau || 257 ||\n \nsarvatobhadrasālasthacaturdvāreṣu pūrvavat |\ndvibāhavastu saṃsmāryā dakṣiṇena kareṇa tu || 258 ||\n \ngṛhītamusalāḥ sarve śaṅkhamanyena pāṇinā |\ndadhānāścaiva catvāraḥ pūrve bandhūkasannibhāḥ || 259 ||\n \nanye parabhṛtābhāstu sarvabhūṣaṇabhūṣitāḥ |\nbalena mahatā kṣiptadevāsuramahoragāḥ || 260 ||\n \nekavīrā'sahāyāśca aprayatnena līlayā |\nābrahnabhavanaṃ śaśvat parivartanakṛtkṣamāḥ || 261 ||\n \nviśveśo viśvabhugviśvo viśvātmā viśvalocanaḥ |\nviśvapādo viśvabhujaḥ tathā vai viśvakarmakṛt || 262 ||\n \nete dvitīyasālasya digdvāreṣu niyāmakāḥ |\ndvibāhavaḥ parijñeyā vāmadakṣiṇayogataḥ || 263 ||\n \ngadākhaḍgāstrasaṃyuktāḥ karaṇḍamakuṭānvitāḥ |\nśoṇapiṅgasitaśyāmaraktapītasitāsitāḥ || 264 ||\n \nsarvarṇāmbarālepasragbhūṣābhirvirājitāḥ |\nekavīrā'sahāyāśca sarvadoṣanivārakāḥ || 265 ||\n \ntaddvārāntarabhāgeṣu vāmadakṣiṇayogataḥ |\nprāsādābhimukhān nyasyennidhinātheśvarān kramāt || 266 ||\n \nśaṅkhapajhau mahāpajhaśatadhāmābhidhau tataḥ |\nakhaṇḍitaḥ santataścānantadhāra iti śrutaḥ || 267 ||\n \nsarvadvāra iti khyātaḥ prathamau pūrvamīritau |\nanyeṣāṃ vakṣyate ṣaṇṇāṃ varṇarūpādikaṃ kramāt || 268 ||\n \nraktaḥ kṛṣṇaḥ suvarṇābhaḥ sitāruṇatamālabhāḥ |\nśaṅkhapajhanidhīśoktasarvalakṣaṇalakṣitāḥ || 269 ||\n \nvasuratnasuvarṇāṣṭalohadhānyadhanādhipāḥ |\nsarvauṣadhinidhīśānāsteṣāmūrdhve sukhāsanāḥ || 270 ||\n \nsarvālaṅkārasaṃyuktāḥ svāśritābhimatapradāḥ |\ntatastṛtīyāvaraṇadvāreṣu dvandvayogataḥ || 271 ||\n \ntaddakṣiṇottarābhyāṃ tu śākhābhyāṃ vinyaset kramāt |\npurataścakragaruḍau halatālau tu dakṣiṇe || 272 ||\n \npaścime śārṅgamakarau saumye nandakaṛśyakau |\ncakrapakṣīśatārāṇāṃ śārṅganandakayorapi || 273 ||\n \nsveṣu sthāneṣu pūrvoktaṃ varṇarūpādikaṃ dvija |\nanyeṣāṃ tālapūrvāṇāṃ trayāṇāmatha vakṣyate || 274 ||\n \ntālo dhvajaḥ syādbhūtādikālarūpābhimānakaḥ |\njhaṣaḥ sarvāṅganibhṛto jagadbīja udāhṛtaḥ || 275 ||\n \nsa sarvopadravo ṛśyaḥ saṃsāraścapalātmakaḥ |\netān sūkṣmasvarūpeṇa dhyātvā saṃpūjayet kramāt || 276 ||\n \ngaṅgā ca yamunā godā nadī ca mahatī tathā |\nvitastā narmadā caiva jambvākhyā ca sarasvatī || 277 ||\n \nnadyaścaturthasālasya digdvāreṣu kramāt sthitāḥ |\ngaṅgāyamunāyoruktaṃ varṇarūpādikaṃ purā || 278 ||\n \ntābhyāmanyāḥ samānāstu varṇaśobhāṃ vinaiva tu |\nsitāruṇāsitasvarṇasitakundasamaprabhāḥ || 279 ||\n \npramattaprauḍhaveṣāśca nānābharaṇabhūṣitāḥ |\nsarvadhātuvicitrāṅgāḥ sarvaratnavirājitāḥ || 280 ||\n \nsudhākumbhadharā dvābhyāṃ karābhyāṃ pūrvavacca tāḥ |\nevaṃ digdvārabhavanadvārsthasthitirudāhṛtā || 281 ||\n \nekamūrteṣu diṅmūrteḥ prākāreṣūrdhvageṣu ca |\ndvārādayastadīyāśca sāmānyāḥ samudāhṛtāḥ || 282 ||\n \nsarvasālapratīhāraśākhāpārśvagatāvubhau |\ndhyeyau vā sthāpanīyau vā bāhyahāragatau yadi || 283 ||\n \nyathoktalakṣaṇopetau sthāpanīyau yathākramam |\nevamāvaraṇeśānān dhyātvā saṃsthāpya vārcayet || 284 ||\n \ndhyānotthāḥ pīṭhadeśeṣu svākārāḥ svāsu sajhasu |\ntadarthamaṅkaṇakṣetraṃ tridhā vā pañcadhā bhavet || 285 ||\n \ntribhāgamekabhāgaṃ vā tyaktvā tanmadhyato bahiḥ |\npīṭhaṃ vāyatanaṃ kuryāt sarvadikṣvanatre'thavā || 286 ||\n \nadharottaraniṣṭhābhyāṃ prāgukte pūrvavat sthite |\nśileṣṭakādibhiḥ klṛptāḥ pīṭhikā hastavistṛtāḥ || 287 ||\n \ntadardhenochritāḥ sarvāḥ sarvālaṅkāraśobhitāḥ |\ncatuśrāḥ suvṛttā vā saṃpūjyā vā'tha kevalāḥ || 288 ||\n \nprāmādivāstudevānāṃ svadigbhāgagateṣu ca |\ngomayādivilipteṣu maṇḍaleṣu baliṃ haret || 289 ||\n \nvistārocchrāyamānādvai pīṭhāḥ prāguktalakṣaṇāḥ |\nardhamānena vā kāryā rathayātrā'virodhakam || 290 ||\n \nevamāvaraṇeśānāḥ pīṭheṣu svāsu dikṣu ca |\nduṣṭadoṣanirāsārthaṃ prāsādābhimu khāḥ sthitāḥ || 291 ||\n \ncatuḥ sthānāvatīrṇasya dvāre ca yajanālaye |\nsthāpanaṃ gaṇanāthānāṃ śrṛṇu tvaṃ munipuṅgava || 292 ||\n \nvāstukṣetreśasaṃjñau dvau prāgdvāre pūrvavat sthitau |\nlakṣmīḥ kīrtirjayā māyā dvāreṣūrdhvasthitāḥ kramāt || 293 ||\n \nvajranābhādayo devā dvau dvau digdvāraśākhayoḥ |\nprāgādidvārakumbheṣu saṃbhavaprabhavādayaḥ || 294 ||\n \nkumudādyantaraṅgaṃ ca bhūtānāmaṣṭakaṃ param |\ndvārāntaryugmayuktyā tu bhramaṇīdeśamāśritam || 295 ||\n \nsuparṇaścakrasaṃjñaśca satyaḥ kaumodakī dvija |\nyojanīyāḥ krameṇaiva dvārāṇāmagrabhūtale || 296 ||\n \nhemadaṇḍagataḥ satyaḥ kintu paścimadiggataḥ |\ncaṇḍādyāśca subhadrāntā dvau dvau prāgādiṣu dvija || 297 ||\n \ndakṣiṇottarayogena toraṇastambhamūlagāḥ |\ncakradvitayamadhyasthaḥ pakṣīśastoraṇopari || 298 ||\n \nsusitāsu patākāsu satyākhyo vihagādhipaḥ |\nsuparṇaḥ śoṇavarṇāsu garujaḥ piṅgalāsu ca || 299 ||\n \nrājapāṣāṇavarṇāsu tārkṣyasaṃjñaḥ pratiṣṭhitaḥ |\nnānāvarṇapatākāyāṃ saṃpūjyo vihageśvaraḥ || 300 ||\n \nindrādilokapālāste siddhasaṅghapurassarāḥ |\nvajrādayastadastrāśca svāsu dikṣu bahiḥ sthitāḥ || 301 ||\n \nmukhyakalpe'thavānyeṣu nimitteṣvevamācaret |\nanukalpe'tha caṇḍādīn vāstunāthādipūrvakam || 302 ||\n \ndvāreṣu kevalān nyasya garuḍāntaṃ prapūjayet |\nsarvadvāreṣu vā pūjyaḥ sahetīśaḥ patatripaḥ || 303 ||\n \nvividhāsu pratiṣṭhāsu jīrṇoddhāravidhāvapi |\nmahotsaveṣu sarveṣu dhvajārohaṇakarmaṇi || 304 ||\n \nmaṅgalāṅkurarope ca pavitrārohaṇādiṣu |\ntathā cānantakalaśādyabhiṣekavidhāvapi || 305 ||\n \nprāyaścitteṣvanityeṣu tulārohādiṣu dvija |\nśāntikādiṣu mukhyeṣu kāmyeṣvanyeṣu nityaśaḥ || 306 ||\n \nmukhyakalpoktavidhinā kuryādanyatra cānyathā |\nsiddhasaṅghāstathendrādyāstadastrāśca yathākramam || 307 ||\n \nlokadikpālakāstvete svasenābhiḥ samāvṛtāḥ |\nprasiddhaprāgvaśenaiva nityaṃ svasthānamāśritāḥ || 308 ||\n \ndikapālakatvādāsṛṣṭeryatasteṣāṃ sthitiḥ sthirā |\nbhagavanmantramūrtīnāmanantānāṃ mahāmate || 309 ||\n \nsvasthānasthā namasyanti pūjayanti japanti ca |\ndhvajādyairupacāraiśca samyak paricaranti ca || 310 ||\n \nkaivalyasiddhaye śaśvadbahubhiḥ svānugaiḥ saha |\npālayanti ca bhaktānāṃ balamojo dadanti ca || 311 ||\n \ndhvaṃsayanti ca vighnaughamaniśaṃ mantrayājinām |\nsaṃrakṣanti phalaṃ māntraṃ vardhamānaṃ dvilakṣaṇam || 312 ||\n \nadhikāramanādīyaṃ śaktibījaṃ jagatprabhoḥ |\ndiksiddhaye daśātmatvaṃ tadavyattyaṣṭadiśātmikā || 313 ||\n \nbāhyatrisālabhūmiṣṭhāḥ kālādyā bhavadevatāḥ |\ntatsādhakatvāt pūrvoktadigbhāganiyatāḥ sadā || 314 ||\n \nvajranābhādayo devā lokadigdvārapālakāḥ |\ntathāmareśapūrvāśca saṃbhavaprabhavādayaḥ || 315 ||\n \nprasiddhaprākkrameṇaiva digdvāreṣu sthitāḥ kramāt |\nkālādyamaṣṭakaṃ nityamindrādyaṃ rudrapaścimam || 316 ||\n \nniyantā kālatatvānte tadante susthitaṃ viyat |\nkramāt pūrvottare koṇe nyaseddakṣiṇapaścime || 317 ||\n \nvidyā'vidyādvayaṃ yadvai svapadasthe'gnimārute |\ncandrādityāvudagyāmyasthānayorviniveśya ca || 318 ||\n \npratyagbhāgagataṃ toyaṃ prāgbhāge vinyaseddharām |\nkumudādyāvṛtīśānā lohitākṣādayastathā || 319 ||\n \nvajranābhādikaṃ muktvā dvārapālatriraṣṭakam |\ndvārapālagaṇāstvanye sālakoṇagaṇāstathā || 320 ||\n \nproktakrameṇa tiṣṭhanti bhagavatprāgapekṣayā |\nkumudādigaṇeśānāḥ puragrāmādivāstuni || 321 ||\n \npālikāvasathe caiva dikpāloktavaśāt sthitāḥ |\ntrisandhyamevaṃ devānāṃ balidānaṃ samācaret || 322 ||\n \nsaṃkalpiteṣu sāleṣu dvārāvaraṇavāsinām |\nasaṃkalpitasāloktadevānāṃ nācaredbalim || 323 ||\n \ntattannirmāṇakāle tān pratiṣṭhāpya yathāvidhi |\ndevayātrā sametaṃ tu balidānaṃ samācaret || 324 ||\n \nevaṃ sarvaṃ samapādya mahāpīṭhordhvabhūtalam |\nprakṣālitaṃ samāruhya prāṅmukho vāpyudaṅmukhaḥ || 325 ||\n \ntadūrdhvāmbujadikpatre kumudādīnathāntare |\nsarvabhūtān pāriṣadānāhūya grahasaṃjñitān || 326 ||\n \nsaṃpūjya sodakaṃ tatta baliśeṣaṃ samutkiret |\npaścādācamya vidhivat snātvā vā saṃviśedgṛham || 327 ||\n \nsarvadvārāvṛtīśānāṃ soṇasthānāṃ samarcane |\nnatipraṇavasaṃyuktasvanāma mantra īritaḥ || 328 ||\n \nmahāpīṭhasthabhūtānāṃ pārṣadānāṃ gṛhātmanām |\ntārānte viṣṇuśabdaṃ ca niyuñjyāduditakramāt || 329 ||\n \nsarvakoṇagatā mantrāḥ phaḍantāḥ samudīritāḥ |\nsarve samuditā mantrāḥ svāhāntā homakarmaṇi || 330 ||\n \ndhyātvaivamarcya tanmantrairarghyādyairupacārakaiḥ |\ndarśayedāvṛtīśānāṃ mudrāṃ tarjanisaṃjñitām || 331 ||\n \ndvārapālagaṇānāṃ tu caṇḍādyuktamanantaram |\ndharmādyāvaraṇādūrdhbaṃ hetunā yena kenacit || 332 ||\n \nbalidānamaśakyaṃ cettatratyānāṃ yathākramam |\nsarvatobhadrapūrveṣu dviguṇīkṛtya cācaret || 333 ||\n \nmukhyakalpe tathānyatra yathāśaktyāvṛtikṣitau |\ntadbāhyāvṛtidevānāmāvṛtyāvṛtya tarpayet || 334 ||\n \ndvāropadvārapālānāṃ tasmin dvāre samarpayet |\nmahāpīṭhoditānāṃ ca taddvārāgragamaṇḍale || 335 ||\n \ndhyānotthānāṃ tu sañcāre na doṣaḥ kena hetunā |\ntattadāvaraṇadvāradeśeṣūktakrameṇa tu || 336 ||\n \ndravyamūrtigatānāṃ ca saṃcāraḥ syādaniṣṭadaḥ |\nevamāvṛtidevānāṃ trisandhyaṃ balimācaret || 337 ||\n \nnityotsavārthabimbasya sannidhau tat samācaret |\nnṛttageyādisaṃyuktaṃ vedaghoṣasamanvitam || 338 ||\n \nnityotsavārthabimbe tu yānānnipatite bhuvi |\nuttamaṃ snapanaṃ kṛtvā śāntihomaṃ samācaret || 339 ||\n \nyānamāropya tadbimbaṃ punarnityotsavaṃ caret |\ndvādaśāhaṃ vrataṃ kuryāt sādhakaḥ khinnamānasaḥ || 340 ||\n \njapet svamantrāyutakaṃ yadi bhedādidūṣite |\nvidhivat tat samādhāya kṛtvā saṃprokṣaṇaṃ tataḥ || 341 ||\n \nutsavaṃ śeṣaṇāpādya khinnacittastu sādhakaḥ |\ntadārabhya nirāhāro brahnacaryavrate sthitaḥ || 342 ||\n \ncatuṣkamayutānāṃ tu svamantrasya tadā japet |\ntatra trirātraṃ ṣaḍahaṃ dvādaśāhaṃ dvipakṣakam || 343 ||\n \nvratamācarya yatnena pātrebhyo dānamācaret |\ngobhūhemādikānāṃ tu yathāśakti dvijottama || 344 ||\n \ndaivādbṛhati bhaṅge vā tadā bimbāntareṇa tu |\nsnapanādiniyuktena balidānaistu kaivalaiḥ || 345 ||\n \nkarmaśeṣaṃ samāpādya kṛtvā mantravisarjanam |\njīrṇoddhārakrameṇaiva vratācaraṇamābhet || 346 ||\n \njapāyutacatuṣka ca trirātrādyaṃ catuṣṭayam |\nyāvadbimbasamāpattirbhūyaḥ kṛchrādikaṃ caret || 347 ||\n \nbimbārambhadināt pūrvaṃ tatastvekādaśāhnikam |\nvrataṃ kṛtvā tu deve tu vimbārambhadine dvija || 348 ||\n \nsaṃpūjya dvādaśācāryān samamūlyaṃ pṛthak pṛthak |\ntebyo dvādaśadānāni datbā gobhūtilāni vā || 349 ||\n \neteṣāṃ sannidhau bhūyo bimbāpādanamārabhet |\nyadvābimbaṃ samādadhyāt pratiṣṭhādikramāccaret || 350 ||\n \ngobhūhemādikānāṃ tu dānaṃ cāpi samācaret |\njātalokāpavādastu bhūyaśca vratamācaret || 351 ||\n \nyāvallokāpavādastu śāntaḥ syātāvadācaret |\nmanaḥprasādaparyantakālaṃ ca vratamācaret || 352 ||\n \nanyeṣāmapi bimbānāṃ jāte bhedādike sati |\nevameva bhevadvipra prāyascittavidhikramaḥ || 353 ||\n \nśūdrasyārādhakasyaivaṃ prāyaścittaṃ samīritam |\nvaiśyasya dviguṇaṃ tvetat triguṇaṃ kṣatriyasya tu || 354 ||\n \ncaturguṇaṃ brāhnaṇasya prāyaścittaṃ samīritam |\nmanuṣyasthāpitānāṃ tu bimbānāṃ bhedanādike || 355 ||\n \nsañjāte sādhakasyaivaṃ prāyaścittaṃ samīritam |\nārṣe tu bhagavadbimbe tadeva dviguṇaṃ bhavet || 356 ||\n \ndevaiḥ pratiṣṭhite bimbe tadeva triguṇaṃ bhavet |\nsiddhapratiṣṭhite bimbe tadetat syāccaturguṇam || 357 ||\n \nsvayaṃvyakteṣu bimbeṣu jāte bhedādike sati |\nprāyaścittaṃ yathoktaṃ tu bhavet pañcaguṇaṃ dvija || 358 ||\n \ndvividhaṃ syāt svayaṃvyaktaṃ bimbaṃ bhagavato vibhoḥ |\nsālagrāmaśilārūpairitaraistu śilādibhiḥ || 359 ||\n \nubhayatra samānaṃ syāt prāyaścittaṃ samīritam |\ntatrāyaṃ hiviśeṣaḥ syāt svayaṃvyaktādiṣu dvija || 360 ||\n \npūjāyāṃ vartamānāyāṃ samādhānādikaṃ caret |\nprāyaścittādikaṃ sarvaṃ saviśeṣaṃ samācaret || 361 ||\n \nsvayaṃvyaktādikānāṃ tu vinā martyapratiṣṭhitam |\nsarveṣāmapi vimbānāṃ prāptamekatamaṃ tu yat || 362 ||\n \nkhīkārasamaye vipra lakṣaṇādivivarjitam |\nkhaṇḍitaṃ sphuṭitaṃ vāpi yathāvasthitameva hi || 363 ||\n \nsvīkṛtyārādhayennityaṃ na doṣastasya vidyate |\nsālagrāmaśilābimbe tattanmūrtivinirṇayam || 364 ||\n \ntattadvyavasthitaiścihnairjñātvā samyak samarcayet |\npaścādbhadādike jāte prāyaścittaṃ samācaret || 365 ||\n \npūrvoditaṃ prayatnena sādhakaḥ kṣīṇamānasaḥ |\ncorabhūvārivanhyādyairjāte bhedādike'pi ca || 366 ||\n \nbimbe cāpahṛte vāpi mārjārādyaiśca jantubhiḥ |\nbhedādike'pi saṃjāte prāguktaṃ sādhakaścaret || 367 ||\n \ntasmāddināt samārabhya prāyaścittaṃ tu yatnataḥ |\nyasmāt prāgārjitaṃ pāpaṃ karma tatrāpi kāraṇam || 368 ||\n \ntasmāttacchāntaye vāpi hyapavādasya śāntaye |\nprāyaścittaṃ tu kartavyaṃ vihitaṃ prāk prayatnataḥ || 369 ||\n \nanyathā pātakī sa syādetasmāt pātakāddvija |\npramādataḥ kṛtepyevaṃ prāyaścittaṃ samācaret || 370 ||\n \nbuddhipūrvakṛte mede prāyaścittairna niṣkṛtiḥ |\navaśyaṃ daṇḍya eva syāt sa pāpiṣṭho'tidurmatiḥ || 371 ||\n \nsvapramādakṛte bhede jantvantarakṛtepi vā |\nsādhako hyanutāpārto nācaredyadi kīrtitam || 372 ||\n \nprāyaścittaṃ tathā sopi daḍyaḥ syāt prathamaṃ tataḥ |\nprāyaścittaṃ ca vai kuryādayogyastvanyathā bhavet || 373 ||\n \ngopannapi ca doṣasya tasya bhedādikasya ca |\ndaṇḍaśca prāyaścittaṃ ca vidheyamubhayaṃ bhavet || 374 ||\n \nevaṃ bhedādike jāte bhayaṃ syādrājarāṣṭrayoḥ |\ntacchāntyai saptadivasaṃ yajet kumbhasthalādikam || 375 ||\n \nekasmin vā trisaptāhaṃ bimbasaṃsthaṃ ca mantanapam |\ndoṣe prasiddhe bhedādau prāyaścittaṃ samīritam || 376 ||\n \naprakāśe yathoktāttu caturthāṃśaṃ samācaret |\npūrvaṃ tvapahṛtaṃ bimbaṃ bhūyaḥ prāptaṃ yadi dvija || 377 ||\n \nprāyaścittādyathoktāttu yatnenārthaṃ samācaret |\nbimbānāṃ tu kṣate jāte śrṛṇu doṣān viśeṣataḥ || 378 ||\n \nkṣatamindriyacakrasthaṃ karturbhavati doṣadam |\nākaṇṭhānnābhipajhāntaṃ mantrasthaṃ putramṛtyukṛt || 379 ||\n \npārśvadvaye tu jāyāyāḥ pṛṣṭhasthaṃ bhrātṛhānidam |\nnābheryanmeḍhraprayantaṃ sthānamāsādya tiṣṭhati || 380 ||\n \nkṣataṃ sutaśiśūnāṃ ca nāśakṛdbhavati dvija |\nākaṭeḥ pāyuparyantaṃ bhaginīnāṃ kṣayāvaham || 381 ||\n \nūrumūlācca jānvantaṃ yatra yatra bhavet kṣatam |\ndhanadhānyapaśūnāṃ ca kṣayo bhavati sarvadā || 382 ||\n \njānvoḥ pādatalāntaṃ ca bhṛtyavargasya dobadam |\nsarveṣāmanukampārthamātmanaścāpi tṛptaye || 383 ||\n \nkartā kamalasaṃbhūta kṣatamakṣatatāṃ nayet |\nalpakṣate samādhānaṃ vihitaṃ tu nibodha me || 384 ||\n \nyojayeccitrabimbasya galitaṃ gandhabhāvitaiḥ |\nsitaraktādikai rāgaiḥ pāvanairastramantritaiḥ || 385 ||\n \nmṛṇmayānāṃ tu bimbānāṃ madhvājyakṣīramiśrayā |\nmṛdā kauśeyasaṃpūrṇayuktyā hemodasiktayā || 386 ||\n \nsandhānaṃ kārayedvipra dārujasya nibodhatu |\nbhede bhaṅge ca sandadhyādastraśastradvayena tu || 387 ||\n \naśmajānāṃ kṣate jāte sati ratnaśalākayā |\nsahemayā ca vihitaṃ ghṛṣṭaśāṇasya gharṣaṇam || 388 ||\n \nmanuṣyanirmitānāṃ tu hyaśmajānāṃ bṛhatkṣate |\nsarvathā vihitastyāgaḥ svayaṃvyaktādikeṣu tu || 389 ||\n \nśilāmayeṣu bimbeṣu bhinnaṃ bhagnaṃ ca yojayet |\nsuvarṇanirmitaiḥ paṭṭairyathā dṛḍhataraṃ bhavet || 390 ||\n \nyadvā tadaṅgairhaimena kṛtvā samyaṅniyojayet |\ndāruje lohajeṣvevaṃ svayaṃ vyaktādikeṣvapi || 391 ||\n \nbhede bhaṅge samādhissyāt svayaṃ vyaktāśmabimbavat |\nratnaje'pi samādhānamevameva samācaret || 392 ||\n \nsālagrāmaśilāvimbaṃ bhinnaṃ bhagnaṃ bṛhat kṣatam |\nalpakṣataṃ ca sauvarṇaiḥ paṭṭairdṛḍhataraṃ yathā || 393 ||\n \nbandhayellohaje bimbe śrṛṇu martyapratiṣṭhite |\nkevalasya hi haimasya yathālābhaṃ kṣete kṣipet || 394 ||\n \nsvarṇaratnamayaṃ cūrṇaṃ dvādaśākṣaramantritam |\nanyadhā tūtthite bimbe kṣataṃ samyaṅmahāmate || 395 ||\n \nīṣatsuvarṇamiśreṇa pūrayet svena dhātunā |\nsvayaṃ vyaktādike'pyevaṃ mukhyakalpe samācaret || 396 ||\n \nprāsāde maṇḍape vāpi gopurādiṣu vā dvija |\nśobhārthaṃ saṃsthitānāṃ ca bimbānāṃ pararūpiṇām || 397 ||\n \nvyūhānāṃ vibhavānāṃ ca sadā bhagavato vibhoḥ |\n bhedādike tu sañjāte samādadhyāt tathaiva tu || 398 ||\n \ntattatsannidhyanuguṇaṃ pratiṣṭhādikamācaret |\nprāyaścittaṃ samabhyūhya sādhakastu samācaret || 399 ||\n"
}