{
    "filename": "Pārameśvara-13.txt",
    "content": "śrīḥ |\n\ntrayodaśo'dhyāyaḥ |\n\nsanakaḥ |\nśayanasthe jagannāthe cāturmāsyasya madhyataḥ |\npavitrārohaṇaṃ proktaṃ tvayā matimatāṃ vara || 1 ||\n \nkiṃ devaśayanaṃ nāma kiṃ devaḥ svapsyatītyasau |\ndevaḥ kimarthaṃ svapiti kiṃ vidhānaṃ tathā vada || 2 ||\n \nke mantrāḥ  ke ca niyamāḥ  vratānyasya kriyā tu kā |\nkiṃ grāhyaṃ  kiṃ ca moktavyaṃ supte deve janārdane || 3 ||\n \nśāṇḍilyaḥ |\nśrūyatāmabhidhāsyāmi guhyādguhyataraṃ tava |\npurā tapaḥ prabhāvena toṣito yoganidrayā || 4 ||\n \nmamāṅgaṃ mānayasve ti prārthito jagatāṃpatiḥ |\nnirīkṣya cātmano dehe ruddhaṃ lakṣmyā uraḥsthalam || 5 ||\n \nśaṅkhacakrāsiśārṅgādyairbāhavaḥ suvibhūṣitāḥ |\nadhonābherniruddhaṃ ca vainateyena pakṣiṇā || 6 ||\n \nmakuṭena śiro ruddhaṃ kuṇḍalābhyāṃ śravoyugam |\ntato dadau susantuṣṭo netrayoḥ sthānamādarāt || 7 ||\n \ncaturo vārṣikān māsān vāsaṃ prītā gamiṣyasi |\nyoganidrāpi tadvākyaṃ śrutvā hṛṣṭatanūruhā || 8 ||\n \ncakāra locanāvāsamatyarthaṃ śārṅgadhanvanaḥ |\ndvādaśyāṃ śuklapakṣasya āṣāḍhasya dvijādhipa || 9 ||\n \ntadādau kaumudākhyasya yāvanmāsasya taddinam |\ndevaḥ sarveśvarastāṃ tu mānayannayanasthitām || 10 ||\n \nyoganidrāṃ mahānidrāṃ śeṣāhiśayane svapan |\nkṣīrodatoyabīcyagraiḥ dhautapādaḥ samāhitaḥ || 11 ||\n \nlakṣmīkarāmbujaślakṣṇamṛjyamānapadadvayaḥ |\npravṛtte tauhine kāle prabuddhyati janārdanaḥ || 12 ||\n \nvāsudevo jagannāthaḥ kriyārthaṃ svecchayā dvija |\nsevamāno'pi tāṃ nidrāṃ jaḍatāṃ na vrajet prabhuḥ || 13 ||\n \nyathā prākṛtikaḥ suptaḥ kaścinmalinamānasaḥ |\nakartā sarvakāryāṇāṃ yoganidrāvaśīkṛtaḥ || 14 ||\n \nna tādṛktve jagaddhāturaprameyaḥ sanātanaḥ |\nyataḥ prabuddhaḥsarvajño nityo'jaḥ parameśvaraḥ || 15 ||\n \ntasya nidrādayo doṣāḥ satataṃ yānti vaśyatām |\nnidrādidoṣarahite prasupte hyacyute'male || 16 ||\n \nnivartante kriyāḥ sarvāścāturvarṇyasya sarvaśaḥ |\nvivāhavratabandhādicūḍāsaṃskāradīkṣaṇam || 17 ||\n \nyajño gṛhapraveśādigodānārcāpratiṣṭhanam |\npuṇyāni yāni karmāṇi varjayeddakṣiṇāyane || 18 ||\n \nasaṅkrāntaṃ tu yanmāsaṃ divye pitrye ca varjayet |\nmalimlucamaśaucaṃ ca sūryasaṅkrāntivarjitam || 19 ||\n \nnaimittikān māsi māsi tathā saṃvatsarotsavān |\nviśeṣayāgasaṃyuktān sarvasaṃpūraṇādṛte || 20 ||\n \nnānyannaimittikaṃ kāmyaṃ kāryaṃ māsacatuṣṭaye |\nabīṣṭavratamāśritya netavyaṃ taccatuṣṭayam || 21 ||\n \nbhagavadbhaktiniṣṇātaiḥ kāryaṃ yaccāparaṃ śrṛṇu |\nviṣṇorāyatanasyāgre kuryācchayanamandiram || 22 ||\n \nṣaṭkarādādito yāvaccaturdaśakarāvadhi |\nstambhayuktaṃ sudhāliptaṃ nānārāgaiḥ surañjitam || 23 ||\n \nūrdhvaṃ tathā bhittigaṇaṃ pūrayeccitranirmitaiḥ |\nbrahnarudrendracandrārkabimbaiścānyaistu vai budhaiḥ || 24 ||\n \naṣṭayonigatairvipra sarvaiścopanatasthitaiḥ |\nbrahnarṣisiddhamanujairbhaktaiścānyaistathā'suraiḥ || 25 ||\n \napsarobhiśca vividhaistuvadbaddhāñjalīyakaiḥ |\nsammukhe devadevasya sarvābharaṇabhūṣitaiḥ || 26 ||\n \nevaṃ tu śayanāgāraṃ kṛtvā vastrādibhūṣitam |\nbrahnasthānaṃ samāśritya tasmin kuryāttato dvija || 27 ||\n \nekadvicaturaṣṭābhiḥ svakīyaistu karaiḥ sthalām |\nkoṇeṣu tatsamairdaṇḍaiḥ śubhairyajñatarūdbhavaiḥ || 28 ||\n \nsuślakṣṇairvedikā kāryā caturbhistoraṇānvitā |\nvitānakaṃ tadūrdhve tu madhye paṅkajabhūṣitam || 29 ||\n \npralambipuṣpamālābhirghaṇṭācāmaradarpaṇaiḥ |\nbhūṣayedbudbudādyaiśca suvarṇarajatodbhavaiḥ || 30 ||\n \nmuktendranīlavaiḍūryapajharāgavicitritaiḥ |\nsitādivastrabhedena patākābhistathā dhvajaiḥ || 31 ||\n \nkhagendratālamakaraṛśyasaṃjñaiḥ samucchritaiḥ |\npūrvādidikṣu saṃyuktaiḥ koṇe pūrṇaghaṭairyutam || 32 ||\n \nbījairgandhaistvagelādyaiḥ pūritaiḥ pātrasañcayaiḥ |\nrājadbhiḥ satphalopetairvividhaiḥ parito vṛtām || 33 ||\n \nvicitrapuṣpaprakarāṃ candanādyanulepitām |\nvicitravastrasañchannāṃ kuryādvediṃ jagadguroḥ || 34 ||\n \nityevaṃ śayanāgāraṃ saṃpādyādau manoharam |\nhemaratnavicitrāṅgaṃ śayanaṃ lakṣaṇānvitam || 35 ||\n \nsuparṇatālamakaraṛśyairdiksthairvibhūṣitam |\nmakarāsyasamāyuktaṃ vyāghrāṅghrisadṛśāṅghrikam || 36 ||\n \nyadvā garbhagṛhe viṣṇormūlamūrtestu dakṣiṇe |\nśayanaṃ kalpayedvipra svagṛhe vā'nukalpane || 37 ||\n \nevaṃ purā samāpādya yathā vittānurūpataḥ |\nsaṃgṛhya sarvasaṃbhārān daśamyāṃ dvijasattama || 38 ||\n \nsaṃkalpya pūrvavidhinā pūrvoktaṃ yāgamaṇḍapam |\npraviśeddeśikendrākhya ekādaśyāṃ niśāmukhe || 39 ||\n \npūrvavat pūjanaṃ kuryāt kalaśe maṇḍale kṣitau |\nsaṃpraviśya tataḥ prāgvanmūlamūrtau tu pūjanam || 40 ||\n \nkuryāt snapanayogyāyāṃ yātrāmūrtāvato'nyathā |\nvahnau santarpayenmantraṃ samidbhiḥ saptabhiḥ kramāt || 41 ||\n \nyāgamaṇḍapamāsādya jāgareṇa nayenniśām |\nbrāhne muhūrte saṃprāpte utthāya śayanāttataḥ || 42 ||\n \nsnātaḥ kṛtābhigamano nityaṃ nirvartya pūrayet |\npūrvoktamaṇḍalaṃ vipra rajobhirvividhaistataḥ || 43 ||\n \nkumbhamaṇḍalayoḥ pūrvaṃ samārādhya yathākramam |\ntato naimittikaṃ bimbaṃ paścime maṇḍapasya tu || 44 ||\n \nsaṃsthāpya saṃyajet samyagbhogairvyaktaiḥ kramoditaiḥ |\naṣṭāṣṭasaṃkhyāsaṃkhyātairvividhairaupacanārikaiḥ || 45 ||\n \nsāṃsparśikaistato brahnan hṛdayaṅgamasaṃjñakaiḥ |\nevamiṣṭvā tu homāntaṃ saviśeṣaṃ vidhānataḥ || 46 ||\n \nindrādilokapālānāṃ baliṃ dadyāddvijottama |\ntato visṛjya mantreśaṃ kumbhamaṇḍalakuṇḍagam || 47 ||\n \nviṣvaksenaṃ yajet sāṅgaṃ bhogairmaṇḍalamadhyataḥ |\ntatastāṃ bhagavadvyaktiṃ prāsādāntaḥ praveśayet || 48 ||\n \nutsavoktavidhānena sarvālaṅkārasaṃyutam |\nsaṃpraveśya prevadyātha mūlamūrtiṃ mahāmate || 49 ||\n \narghyeṇa gandhapuṣpābhyāṃ dhūpena suśubhena ca |\nprapūjyāvāhya śayyārthamūrtau vai mūlamūrtitaḥ || 50 ||\n \ntāṃ samānīya yāgārthamaṇḍape snāpayet kramāt |\nalahkṛtāmalaṅkārairnū purāntaiḥ samujjvalaiḥ || 51 ||\n \nśrīkhaṇḍaśaśibāhlīkaviliptāṃ puṣpaveṣṭitām |\nprāvṛtāṃ netravastreṇa mṛṣṭadhūpaiḥ sudhūpitām || 52 ||\n \npūjayedvibhavenaiva bhogapūgaistu pāvanaiḥ |\nyadvāhyanumato vipra deśiko guruṇā mune || 53 ||\n \npūrvameva yajenmūrtimenāṃ snapanapūrvakam |\ntato niśāmukhe prāpte deśikaḥ sādhakaiḥ saha || 54 ||\n \nyānenābhimatenaiva pradakṣiṇacatuṣṭayam |\nprāsādaṃ saṃparikramya sarvāṇyāvaraṇāni vā || 55 ||\n \nsaha caikāyanairviprairdvijendraiḥ pāñcakālikaiḥ |\nsiddhāntaniṣṭhaistatkarmaniratairbhagavanmayaiḥ || 56 ||\n \nmaṅgalāni prayuñjānaiḥ puṣpākṣatakarairdvija |\nkṛtvā dvārsthārcanaṃ sārghyaiḥ puṣpagandhānulepanaiḥ || 57 ||\n \nlakṣmīnivāseśa vibho bhogaparyaṅkaśāyana |\nmamāśu pāpanicayaṃ vighnajālaṃ vināśaya || 58 ||\n \npaṭhanmantramimaṃ samyak praṇababrahnaṃsayutam |\npraviśecchayanāgāraṃ hṛdi mantramanusmaran || 59 ||\n \ntataḥ śayanadeśe tu paścime hemaviṣṭare |\nniveśya prāṅmukhīṃ mūrtiṃ yadā garbhagṛhe tadā || 60 ||\n \nniveśya dvārābhimukhīṃ svayaṃ samupaviśya tu |\npañcagavyena cābhyukṣya tataḥ śayyāsthalaṃ dvija || 61 ||\n \nkuṅkumāgarukarpūrerupalipya ca candanaiḥ |\ntasmin madhye śubhaṃ kuryāt svastikaṃ sūkṣmalakṣaṇam || 62 ||\n \nśuklāruṇaistathā pītairdhātubhiścāsitairmune |\ncaturvidhena rajasā kuryādratnodbhavena vā || 63 ||\n \nmūrdhopathānasaṃyuktaṃ masūrakabarānvitam |\ngagḍopadhānasaṃyuktaṃ caraṇādhārasaṃyutam || 64 ||\n \njyotsnāvitānasadṛśapracchādanapaṭānvitam |\nsudhūpitaṃ ca śayanaṃ saṃsthāpya ca tathopari || 65 ||\n \nprāguttaraśiraśśubhraṃ prākchirastvathavā dvija |\nmūlabimbe śayanage sthāpyaṃ tadanurūpataḥ || 66 ||\n \ntaddakṣiṇe'tha digbhāge deśaṃ samavalambya vai |\ntasmin śubhatare brahnan śayane śaśivāsite || 67 ||\n \nkṣīrodārṇavamadyasthaṃ sahasraphaṇamaulinam |\nhimakundendudhavalaṃ nāgarājaṃ mahāmate || 68 ||\n \npraṇavena svanāmnā ca varṇāntena sabindunā |\nghyātvārcayitvā stutvā ca namaskṛtvā prasādya ca || 69 ||\n \nniveśya tasmiṃstāṃ mūrtiṃ kevalāṃ vā śriyā saha |\nsvabījaṃ mantrapūtaṃ tu oṃ lakṣmīpataye namaḥ || 70 ||\n \nsamudīrya dhiyācārya aṅgopāṅgakrameṇa tu |\ndvādaśākṣaravarṇaistu svanāmapadasaṃyutaiḥ || 71 ||\n \ndatvā gandhāni mālyaṃ ca dhūpaṃ śavyāsthitaṃ prabhum |\npūjayet pūrvavidhinā bhogaiḥ sarvairyathoditaiḥ || 72 ||\n \ntatastvabhinavaṃ kuṇḍaṃ saṃskṛtyābhyantare dvija |\ntejastasmin samāhūya mantreṇānena vinyaset || 73 ||\n \nhutāśanāgaccha vibho kuṇḍe'smin havyavāhana |\nsannidhānaṃ ghaṭe cāsmin kuru māsacatuṣṭayam || 74 ||\n \ntataścāvāhya deveśaṃ tarpayet pūrvavat kramāt |\nhomaṃ samāpya saṃpūjya hyarghyādyeḥ saṃpaṭhedidam || 75 ||\n \nsupte tvayi jagannāthe jagat suptaṃ bhavedidam |\nprabuddheda tvayi budhyeta jagat sarvaṃ carācaram || 76 ||\n \nśāyayitvopari sitaṃ dukūlaṃ dhūpadhūpitam |\ndatvopari samabhyarcya puṣpadhūpavilepanaiḥ || 77 ||\n \nsarvasatvopasaṃhārāṃ cintāśaktiṃ ca vinyaset |\ndakṣiṇe tvabhimānākyamūrtiṃ tu camarodyatām || 78 ||\n \nevaṃ jñānaniśāṃ vāme tālavṛntakarodyatām |\nuttamāṅgapade nidrāṃ karasaṃvāhane ratām || 79 ||\n \npadāravindadeśasthāṃ lālayantīṃ karāmbujaiḥ |\nādāya caraṇau divyau sākṣācchrīṃ nidhisaṃśritām || 80 ||\n \nānandaṃ brahnaṇo rūpaṃ tasyai devo'didevatā |\ntadantaḥ smaraṇānandajātavismayalocanām || 81 ||\n \nsvanāmapadamantraistāḥ sampūjyāḥ praṇavādibhiḥ |\nrājatī kāñcanī mūrtistāmrajā rītijā'thavā || 82 ||\n \npūrvā pūrvā praśastā syācchayanotthānakarmaṇi |\nyadi kuryādviparyāsaṃ rājā rāṣṭraṃ vinaśyati || 83 ||\n \ndarbhamañjarije kūrce sarvābhāve tadā'caret |\nevaṃ hi devaśayanaṃ pratiṣṭhāpya dvijottama || 84 ||\n \ntasyaivāgre svayaṃ vācā gṛhṇīyānniyamānnaraḥ |\ncaturo vārṣikān māsān devasyotthāpanāvadhi || 85 ||\n \nstrī vā naro vā tadbhakto dharmārthī sudṛḍhavrataḥ |\ngṛhṇīyānniyamānetān dantadhāvanapūrvakam || 86 ||\n \nteṣāṃ phalāni vakṣyāmi tatkartṝṇāṃ pṛthak pṛthak |\nmadhusvaro bhavedvipra puruṣo guḍavarjanāt || 87 ||\n \nlabheta santatiṃ dīrghāṃ tailasevāvivarjanāt |\nabhyahgavarjanādbrahnan sundarāṅgaḥ prajāyate || 88 ||\n \nkaṭutailaparityāgācchakrāvāsamāvāpnuyāt |\npradhūkatailatyāgena saubhāgyamatulaṃ labhet || 89 ||\n \npuṣpādibhogatyāgena svarge vidyādharo bhavet |\nyogābhyāsī bhavedyastu sa brahnapadamāpnuyāt || 90 ||\n \nkastūrīkuṅkumakṣodacandanādyanulepanam |\nyo varjayet sa vairūpyaṃ daurgandhyaṃ na tu vāpnuyāt || 91 ||\n \ntāmbūlavarjanādbhogī raktakaṇṭhaśca jāyate |\nghṛtatyāgāt sa lāvaṇyaṃ sarvasnigdhatanurbhavet || 92 ||\n \nphalatyāgācca matimān vahuputraśca jāyate |\npādābhyahgaparityāgācchirobhyaṅgavivarjanāt || 93 ||\n \ndīptimān dīptakaraṇaḥ sākṣāddravyapatirbhavet |\ndadhidugdhatakraniyamādgolokaṃ labhate naraḥ || 94 ||\n \nindrātithitvamāpnoti sthālīpākavivarjanāt |\nlabhate santatiṃ dīrghāmapi pavkamabhakṣayan || 95 ||\n \nbhūmau prastaraśāyī ca viṣṇoranucaro bhavet |\nsadā muniḥ sadā yogī madhumāṃsasya varjanāt || 96 ||\n \nevamādiparityāgāddharmī syāddharmanandanaḥ |\nekāntaropavāsena brahnaloke mahīyate || 97 ||\n \ndhāraṇānnakharomāṇāṃ gaṅgāsnānaṃ dine dine |\nmaunavratī bhavedyastu tasyājñā tulitā bhavet || 98 ||\n \ndviṣaṭkākṣaraniṣṇātaḥ prāpnuyāt paramaṃ padam |\nnamo nārāyaṇāyeti japannāmaśataṃ phalam || 99 ||\n \npādābhivandanādviṣṇorlabhedgodānajaṃ phalam |\nviṣṇupādāmbusaṃsparśāt kṛtakṛtyo bhavennaraḥ || 100 ||\n \nviṣṇorāyatane kuryādupalepanamārjane |\nkalpasthāyī bhavedvipra sa naro nātra saṃśayaḥ || 101 ||\n \npradakṣiṇaśataṃ yastu karoti stutipāṭhakaḥ |\nhaṃsayuktavimānena sa ca viṣṇupuraṃ vrajet || 102 ||\n \ngītavādyakaro viṣṇorgāndharvaṃ lokamāpnuyāt |\nkṛtvā pradakṣiṇaṃ divyaṃ sthānamapsarasāṃ vrajet || 103 ||\n \nnityaṃ śāstravinodena lokān yastu prabodhayet |\nsa vyāsarūpī viṣṇvagre ante viṣṇupuraṃ vrajet || 104 ||\n \npuṣpamālākulāṃ pūjāṃ kṛtvā viṣṇoḥpuraṃ vrajet |\nprātaḥsnāyī naro yastu narakaṃ sa na gacchati || 105 ||\n \nbhojanaṃ varjayedyastu sa snānaṃ pauṣkaraṃ labhet |\ntīrthāmbunā hareḥsnānānnirmalaṃ dehamāpnuyāt || 106 ||\n \npañcagavyāśanādvipra cāndrāyaṇaphalaṃ labhet |\nparṇeṣu yo naro bhuṅkte kurukṣetraphalaṃ labhet || 107 ||\n \nśilāyāṃ bhojanānnityaṃ snānaṃ prāyāgajaṃ labhet |\nyāmadvayāśanatyāgānna rogaiḥ paribhūyate || 108 ||\n \nevamādivratairdevastuṣṭimāpnoti toṣitaḥ |\nyasmin deśe tu tadbhakto yo māsāṃścaturaḥ kṣipet || 109 ||\n \nvratairanekairniyamairmahadbhiḥ śreṣṭhamānasaḥ |\nkalpasthāyī viṣṇuloke saṃvasennātra saṃśayaḥ || 110 ||\n \ncaturo vārṣikān māsānniyamo yena yatkṛte |\nkathayitvā dvijendrebhyo bhuktebhyastaṃ sa dakṣiṇām || 111 ||\n \ndatvā visarjayedviprāṃstato bhuñjīta ca svayam |\nyannaktaṃ caturo māsān pravṛttiṃ tasya vā'caret || 112 ||\n \nevaṃ ya ācaredvidvān so'nantaṃ dharmamāpnuyāt |\nyasya viṣṇoḥ samāpyeta cāturmāsyavrataṃ dvija || 113 ||\n \nsa bhavet kṛtakṛtyastu na punarmānuṣo bhavet |\ntadante janma cāsādya śucīnāṃ śrīmatā gṛhe || 114 ||\n \nśāstramekāyanaṃ jñātvā samyak kṛtvā tadudbhavam |\ntrayodaśavidhaṃ karma bhagavantaṃ samāpnuyāt || 115 ||\n \nevaṃ saṃkalpya niyamānanyān vai śāstracoditān |\nkāryātra pratyahaṃ pūjā mārjanaṃ copalepanam || 116 ||\n \nmṛdā dhātuvikārairvā sugandhaiścandanādikaiḥ |\npradānaṃ dhūpadīpānāṃ vyajanenānilotthitiḥ || 117 ||\n \nśaśicandanasaṃmiśraṃ śītalodakasat kriyā |\nkadalīphalakalhāraiḥ pajhotpalavimiśritaiḥ || 118 ||\n \nsvedaśāntiṃ samāpādya paunaḥ punyena pūjanam |\nveṇuvīṇāsamopetāṃ gītiṃ ca madhurasvanām || 119 ||\n \nevaṃ māsadvaye yāte yāte megharave'mbarāt |\nbrahnan bhādrapade māsi dvādaśyāṃ hi niśāmukhe || 120 ||\n \nīṣat prabodhamāśritya devadevo hyadhokṣajaḥ |\nsthityarthamamarāṇāṃ ca parivartanamācaret || 121 ||\n \ndakṣiṇenāṅgasaṅgena tyaktvā cottānaśāyinīm |\nyoganidrāṃ samāśritya prakurvan prabhavāpyayau || 122 ||\n \nvāyucakrāntarasthasya jagadbījacayasya ca |\nmukhendumaṇḍalāccātha apohyācchādanāmbaram || 123 ||\n \nāste cāśvayuje caiva dvādaśyāṃ parameśvaraḥ |\nsantyajya śayanaṃ divyaṃ niśāyāṃ kārtikasya tu || 124 ||\n \nutthāyāmaranāthastu samākramya patatrirāṭ |\nniśśeṣabhuvanagrāmavīdhīnāṃ doṣaśāntaye || 125 ||\n \nvicaratyaprameyātmā nandayaṃstu surādikān |\nsaṃharṣayan jagatyasmin sukṛtāṃ dharmapaddhatim || 126 ||\n \nevaṃ bhaktajanaiḥ kāryaṃ tasya tacceṣṭitaṃ mahat |\nvividhairutsavairdānairjapajāgaraṇastavaiḥ || 127 ||\n \nnṛttagītasamopetairvilāsairhāsyasaṃyutaiḥ |\nkrīḍamānaiḥ sumanasaiḥ prayataiḥ praṇatairvibhoḥ || 128 ||\n \nekadeśasthitairvipra ananaymanasaiḥ sadā |\nviśeṣayāgapūrvaṃ tu parivartanamācaret || 129 ||\n \ntadvat prabhātavelāyāmāsanaṃ ca vidhīyate |\nprabodhanaṃ tataḥ kuryācchayanasthasya vai vibhoḥ || 130 ||\n \ndvādaśyāṃ śuklapakṣasya kārtike māsi vai dvija |\ndaśamyāṃ vidhivat kṛtvā saṃkalpaṃ pūrvavadbudhaḥ || 131 ||\n \nnimantraṇaṃ dvijātīnāmekādaśyāṃ tathaiva ca |\npūrvavate pūjanaṃ kṛtvā catuḥsthānasthitasya vai || 132 ||\n \nrātrau prajāgaraṃ kuryāt sahāyaiḥ saha deśikaḥ |\npuṇyākhyānakathābhistu stotrapūrvaistu gītakaiḥ || 133 ||\n \nsavādyairmadhurairnṛttairapahāsaistu harṣadaiḥ |\njayaśabdairnamaskāraiḥ karatālasamanvitaiḥ || 134 ||\n \nsopavāsaḥ śuciḥ snātvā samārādhya paraṃ prabhum |\nbhogaiḥ ṣaḍrasapūrṇaistu supūrṇairaupacārikaiḥ || 135 ||\n \narghyairvilepanairmālyairmṛṣṭadhūpasamanvitaiḥ |\nbrāhne muhūrte dvādaśyāṃ mantramūrtiṃ prabodhayet || 136 ||\n \nprabuddha tvaṃ jagannātha prabuddha parameśvara |\nprabuddha puṇḍarīkākṣa bhaktānāmanukampayā || 137 ||\n \ntvayi prabuddhe deveśa tavāgre parameśvara |\nlaukikānīha yajñāni tāni nirvartayāmyaham || 138 ||\n \nagrataḥ sarvayajñānāṃ tvaṃ prabhurnāmataḥ sadā |\nnāpareṣu jagannātha pūjiteṣu sureṣu ca || 139 ||\n \nmayi yajñasamāptiḥ syāt tvayi santarpite'nale |\nsarve devānalamukhāḥ sa cāgnistvanmukhe kṛtaḥ || 140 ||\n \nbrahnā svayaṃ brahnaloke svarge svarganivāsinaḥ |\nsātvikā mānuṣe loke nāgādyāśca rasātale || 141 ||\n \ntvayi prabodhayantyete svārthasaṃsiddhaye sadā |\ntyaja yogamayīṃ nidrāṃ kṛpāṃ kuru sanātana || 142 ||\n \nbodhaśca māmanirbodha iti mantramudāharan |\nuttiṣṭha brahnaṇaspate udutyaṃ jātavedasam || 143 ||\n \nidaṃ viṣṇurvicakrame tredhā nidadhe padam | |\nsamūḍhamasya pāṃ sure svāhā || 144 ||\n \njitaṃtenoccayā vācā samastavyastayogataḥ |\nśaṅkhadhvanisamopetaiḥ dundubhīpaṭahasvanaiḥ || 145 ||\n \nvandibṛndotthitoccābhirnānāvāgbhirmahāmate |\nmahājayajayārāvaiḥ punaḥpunarudīritaiḥ || 146 ||\n \npravodhalakṣaṇaiḥ stotrairutthāpya śayanāttataḥ |\narghyagandhādinābhyarcya praviśedyāgamaṇḍapam || 147 ||\n \nsaṃpūryābhimataṃ rāgairmaṇḍalaṃ cādhivāsitam |\nkumbhamaṇḍalayoḥ pūrvaṃ pūjāṃ kṛtvā vidhānataḥ || 148 ||\n \npaścādutsavamūrtiṃ ca yajenmaṇḍalapaścime |\nmahāsnapanapūrvaistu bhogaiḥ pūrṇairyathocitaiḥ || 149 ||\n \nhomaṃ tu vidhivat kṛtvā toṣayet parito dvija |\nekāyanīyaśākhotthaiḥ sākṣāttatpratipādakaiḥ || 150 ||\n \ndivyairbalādikairmantrairvyāpakaiḥ praṇavānvitaiḥ |\nṛgyajussāmasaṃbhūtairmantraiḥ stotraiḥ pṛthagvidhaiḥ || 151 ||\n \ngītakairvividhairnṛttairvādyaistantryādibhistadā |\nevaṃ pravṛtte gītādye yāyācchyyāniketanam || 152 ||\n \nprabodhitaṃ tu vidhivat snāpayet pūrvavat prabhum |\nsaṃpūjya ca tathā bhaktyā krameṇa ca mahāmune || 153 ||\n \nmahāvibhūtisaṃbhāraiḥ puṣpadhūpānulepanaiḥ |\nnaivedyairvividhairvipra stotravāditrapūrvakaiḥ || 154 ||\n \nagnau santarpayet paścāt saviśeṣaṃ yathāvidhi |\npaścādutsavamūrtiṃ tāṃ pūjitāṃ yāgamaṇḍapāt || 155 ||\n \nsamānīya rathādyeṣu yānetvabhimatercite |\nsthāpya prāsādapūrvaṃ vā bhrāmayedgrāmapūrvakam || 156 ||\n \nvakrādhiṣṭhānapūrvaṃ vā saṃsthāpya bhrāmayeddvija |\ngaṇikā bhagavadbhaktaiḥ saha nāgarikairjanaiḥ || 157 ||\n \nparivrāḍbrahnacāribhiḥ japastutiparāyaṇaiḥ |\ndvijendrapramukhairvṛttasaṃyuktaistatparāyaṇaiḥ || 158 ||\n \nśvetāmbaradharaiḥ sarvairdhvajottarakaraiḥ śubhaiḥ |\nvālavyajanahastaiśca patākodyatapāṇibhiḥ || 159 ||\n \npajhotpalakaraiścānyairdvijairvetralatākaraiḥ |\nlājasiddhārthakakarairanyairakṣatapāṇibhiḥ || 160 ||\n \nsusugandhatayācchinnadhūpapātrakaraistathā |\nphalapuṣpakaraiścānyaistathā pūrṇaghaṭodyataiḥ || 161 ||\n \nanyaiḥ kalaśahastaiśca gadācakradharaiḥ sadā |\nśaṅkhātapatrahastaiśca daṇḍalāṅgaladhāribhiḥ || 162 ||\n \nṛṅbhantroddhoṣaṇaparairjapastutiparaistathā |\nprayatnāddevatāsībhirnṛttagītādi cotsavam || 163 ||\n \nkārayet sarvato vīthīrvādyairanyaiḥ pṛthagvidhaiḥ |\npradahet surabhiṃ dhūpaṃ pṛthak sājyaṃ ca guggulum || 164 ||\n \narthinaścārthanicayaistarpaṇīyāśca śaktitaḥ |\ndevīyabrahnayānasya bhramamāṇasya vai dvija || 165 ||\n \nalpamātraṃ tu yo dadyāt pañcakālaparāyaṇe |\ndānaṃ sahasraguṇitaṃ vistāraṃ yāti tatra tat || 166 ||\n \npuṣpamūlādinaivedyaiḥ phalamūlairdhanaistathā |\nbrahnayānagataṃ devaṃ yaḥ pūjayati bhaktitaḥ || 167 ||\n \ntaddānaṃ lakṣaguṇitaṃ vistāraṃ nātra saṃśayaḥ |\nsarṣapākṣatapuṣpāṇi agrataḥ pṛṣṭhato vibhoḥ || 168 ||\n \nkṣeptavyāni dvijaśreṣṭha ūrdhve ca kakubaṣṭake |\nevaṃ vidhaṃ brahnarathaṃ veṣṇavaṃ vighnanāśanam || 169 ||\n \ngrāme pure vā nagare bhrāmyate yatra kutnacit |\nvipāpo'sau bhaveddeśo na durbhikṣabhayaṃ bhavet || 170 ||\n \nnākālamṛtyunā kiñcit prāpyate vidhinā tathā |\nītayopadravādyāśca parsamaṃ yānti sarvadā || 171 ||\n \nnaśyanti taskarāstatra nādharmaḥ saṃpravartate |\ndharmayukto bhavedrājā janā dharmaparāstathā || 172 ||\n \nbhavanti sukhinaḥ sarve duḥkhaśokavivarjitāḥ |\nevaṃ pradakṣiṇīkṛtya kṣiptvā puṣpāñjaliṃ tataḥ || 173 ||\n \navatārya rathānmantraṃ cakrādhiṣṭhānapūrvakam |\nyaṣṭavyamarghyagandhādyairmudrāṃ baddhvā japettataḥ || 174 ||\n \ntarpaṇīyamathājyādyairdadyāt pūrṇāhutiṃ śubhām |\narghyadhūpapradhānādyaiḥ kṣamayet puruṣottamam || 175 ||\n \ntato yāgagṛhaṃ nītvā praṇipatya muhurmuhuḥ |\ntataḥ śayanamūrtestu gatvaivaṃ sannidhiṃ guruḥ || 176 ||\n \ncatuḥ pradakṣiṇīkṛtya aṣṭāṅgena namet kṣitau |\ntoṣayitvā jagannāthaṃ brahnayānādiṣu dvija || 177 ||\n \nsaṃsthāpya bhrāmayedbhaktyā prāsādaṃ sāmprataṃ kramāt |\npraviśya garbhagehaṃ tu dvāradeśe sthitaḥ prabhum || 178 ||\n \narghyapādyādibhiḥ pūjya ninayedantaraṃ tataḥ |\nmūlamūrtiṃ praṇamyātha arghyagandhādibhiryajet || 179 ||\n \nvisarjayettu tanmūrtau mantraṃ śayanamūrtigam |\npaścādutsavamūrtiṃ tāṃ pūjitāṃ yāgamaṇḍapāt || 180 ||\n \npradakṣiṇakrameṇaaiva garbhagehaṃ praveśayet |\nmūlamūrtigataṃ devamarghyādyaiḥ saṃprapūjya ca || 181 ||\n \nstutvā vijñāpya tadbhūyo guṇātītamadhokṣajam |\nanenotsavayogena yāgapūjādikena ca || 182 ||\n \nnirvartitena bhagavaṃstvaṃ mama prīyatāmiti |\ntato visarjayitvā tu kumbhamaṇḍalamadhyagam || 183 ||\n \nkṛtvā yāgaṃ gaṇeśasya kuryāttasya visarjanam |\nanukalpe tu devasya paribhramaṇakarmaṇaḥ || 184 ||\n \nprāgeva devadeveśaṃ kumṇamaṇḍalakuṇḍagam |\nvisarjayitvā tatpaścāt paribhramaṇamācaret || 185 ||\n \nyadvā vighneśayāgaṃ ca tathaiva tu samācaret |\nprāgeva mukhyakāle tu kṛtvā śayanagaṃ vibhum || 186 ||\n \ntato visarjayeddevaṃ kumbhamaṇḍalakuṇḍagam |\nyānapātraṃ tathā cchtraṃ pratipādya sadakṣiṇam || 187 ||\n \nśayanaṃ svagurorvipra dvijānāṃ tadasannidhau |\ndevadevasya devasya mūlamūrtigatasya ca || 188 ||\n \nkṛtvā jānudvayaṃ bhūmau baddhāñjaliridaṃ paṭhet |\ndeva sarveśvarānāde karmaṇānena cākhilām || 189 ||\n \nśubhāṃ gatiṃ jano yātu prītiṃ ca paramāṃ bhaja |\niti vijñāpya devasya bāhnaṇān prīṇayettataḥ || 190 ||\n \nvividhairannapānādyairyathāśakti dvijottama |\nbandhubhṛtyasamopetamanuyāgamathācaret || 191 ||\n \nanena vidhinā kuryācchayanasthasya bodhanam |\nyadā tu mūlamūrtau tu catuḥsthānārcanaṃ bhavet || 192 ||\n \ntadāpyutsavamūrtau syāt pūjitāyāṃ tadutsavam |\nkuryācchayanamūrtau ca śayanaṃ śāstrakovidaḥ || 193 ||\n \nyātrāvyakterabhāve tu mūlabimbe'rcanaṃ bhavet |\ntadā snapanabimbe tu tadīyasnapanaṃ bhavet || 194 ||\n \ntadā śayanamūrtau syādutvo dvijasattama |\ntadabhāve tu tat karma darbhamañcarije hitam || 195 ||\n \nviṣṭare viṣṭaraṃ kalpya rakṣārthaṃ kiñcidūnataḥ |\ntadā mantreśakumbhesyācchastrakumbhe tadutsavam || 196 ||\n \nathavā cakrarājasya viṣṭare vā samācaret |\nabhāve snapanavyakterdarpaṇe snapanaṃ bhavet || 197 ||\n \ntadabhāve nivedyaiva prakṣipet kalaśān kramāt |\nityevamuktaṃ devasya śayanaṃ ca prabodhanam || 198 ||\n \nyaduktamevāmakhilaṃ yathākālamasaṃbhavāt |\nasvātantryādasāmarthyādvittābhāvāttu vā dvija || 199 ||\n \ndrādaśīṣvakhilāsvevaṃ kuryāt saṃvatsarāntare |\nparīte tu śayānāṃ tu cāturmāsye tu saṃyame || 200 ||\n \nbhaktairnirvahaṇīyaṃ tu tulābhogāvasānakam |\npūrvoktavidhinā śayyāṃ yo viṣṇoḥ parikalpayet || 201 ||\n \nso'cirāllabhate lakṣmīṃ saubhāgyamatulaṃ tathā |\nputradārakuṭumbeṣu kadācit kenacit saha || 202 ||\n \nviyogaṃ nāpnuyāt kiñcidyoṣidvā puruṣastathā |\natulaṃ puṇyamāpnoti dīrghamāyuśca vindati || 203 ||\n \nrogācca mucyate rogī bhīto mucyeta vai bhayāt |\najayyaḥ sarvaśatrūṇāṃ pūjya sarvajanasya ca || 204 ||\n \nbhuktvā bhogāṃstu vividhān viṣṇuloke mahīyate |\nśeṣaśayyāgataṃ viṣṇuṃ yaḥ pūjayati bhaktitaḥ || 205 ||\n \nvibhavenātha bhaktyā vā tasya tupyati keśavaḥ |\ntasmin kāle tu ye kicittatra tiṣṭhanti mānavāḥ || 206 ||\n \nyāti pāpaṃ kṣayaṃ teṣāmante svargaṃ vrajanti ca |\nidaṃ śayyāvidhānaṃ tu śrṛṇuyādyastu vaiṣṇavaḥ || 207 ||\n \ntrividhasya tu pāpasya kṣayastasya tu vai kṣaṇāt |\nanena vidhinā yastu kuryādviṣṇoḥ prabodhanam || 208 ||\n \nsakāmānakhilān prāpya dīrghamāyuśca vindati |\nvidhinānena yaḥ kuryāt pratisaṃvatsaraṃ dvija || 209 ||\n \nprabodhanaṃ tu devasya sa vai janmani janmani |\nsukhaprabuddho bhavati sarvadoṣavivarjitaḥ || 210 ||\n \nsarveṣāṃ bāndhavādīnāṃ vandanīyastvasau naraḥ |\nviṣṇorbhaktiparo brahnan sa gacchedvaiṣṇavaṃ padam || 211 ||\n \ndugdhābdhibhogiśayane bhagavānanato |\nyasmin dine svapiti vātha vibudhyate vā |\ntasminnananyamanasāmupavāsabhājāṃ |\npuṃsāṃ dadāti sugatiṃ garuḍāṃsasaṃsthaḥ || 212 ||\n"
}