{
    "filename": "Pārameśvara-18.txt",
    "content": "śrīḥ |\n\naṣṭādaśo'dhyāyaḥ |\n\nsanakaḥ |\nnityanaimittikādyeṣu yāgeṣu vadatāṃ vara |\nmānaṃ tu prāpaṇādīnāṃ śrotumicchāmi tadvada || 1 ||\n \nśāṇḍilyaḥ |\nnitye naimittike kāmye prāyaścitte tathaiva ca |\nmānaṃ navavidhaṃ vipra śrṛṇu mukhyānukalpayoḥ || 2 ||\n \nkramāt prāpaṇapūrvāṇāṃ dravyāṇāmuttamādikam |\natraikamūrterekasmin kāle bhāradvayena tu || 3 ||\n \nkalpayet prāpaṇaṃ caitaduttamottamasaṃjñitam |\nekaikaṃ droṇamānena kṛmāddhrāsaṃ samācaret || 4 ||\n \nadhamādhamasaṃjñaṃ syādyatā droṇacatuṣṭayam |\nmukhyakalpamimaṃ viddhi anukalpaṃ śraṇuṣva me || 5 ||\n \nmukhyamūrtestvathaikasmin yāge bhāreṇa kalpitam |\nuttamottamasaṃjñaṃ tu prāpaṇaṃ dvijasattama || 6 ||\n \nāḍhakadvayahīnaṃ tadbhaveduttamamadhyamam |\nadhamādhamakaṃ yāvadevaṃ hvāsaṃ samācaret || 7 ||\n \nyathā droṇadvayaṃ vipra adhamādhamasaṃjñitam |\nyadvāḍhakadvayaṃ proktamadhamādhamasaṃjñitam || 8 ||\n \nkrameṇa tasmādārabhya droṇārdhaṃ vardhayeddvija |\nathottamottamaṃ vipra sārdhadroṇacatuṣṭayam || 9 ||\n \nkuryādāḍhakamātraṃ tu prāpaṇaṃ saṃkaṭe sati |\npuruṣāśanamātraṃ vā bhaved dravyānurūpataḥ || 10 ||\n \nāḍhakadvayamānena tadardhenāthavā dvija |\npṛthakpātreṣu nirdiṣṭaṃ yāvadbhāradvayāvadhi || 11 ||\n \nnitye naimittike kāmyaprāyaścittākhyayorapi |\nvidhireṣa samānaḥ syādata ūrdhvaṃ mahāhaviḥ || 12 ||\n \ndaśaikabhāramātraṃ tu utamottamasaṃjñitam |\nmahodano'nukalpe tu bhārai ka hrāsamācaret || 13 ||\n \nadhamādhamaparyantamasmin bhāradvayaṃ yathā |\nyadvā viṃśatibhāraṃ tu uttamottamasaṃjñitam || 14 ||\n \nbhāradvayadvayahrāsaṃ yathā syādadhamādhame |\ncaturbhārapramāṇaṃ tu mukhyakalpe vidhiṃ śrṛṇu || 15 ||\n \nekabhāravihīnaistu triṃśadbhāraiḥ prakalpitam |\nuttamottamasaṃjñaṃ tu bhārāṇāṃ tu trayaṃ trayam || 16 ||\n \nhrāsayetkramayogena yathā syādadhamādhame |\npañcabhārapramāṇaṃ tu evaṃ vā parikalpayet || 17 ||\n \npañcāśadbhāramātraṃ syāt uttamottamasaṃjñitam |\npañcapañcaparityāgādevaṃ navavidhaṃ bhavet || 18 ||\n \ndaśabhārapramāṇaṃ tu yathā syādadhamādhame |\nasmādūrdhvaṃ tu gṛhnīyānmahodanavidhau dvija || 19 ||\n \nsahasrabhāraparyantaṃ vibhavecchānurūpataḥ |\nmātrārthaṃ taṇḍulaṃ śreṣṭhamāḍhakatrayakalpitam || 20 ||\n \nadhamādhamaparyantaṃ prasthaṃ prasthaṃ tu hrāsayet |\nmukhyakalpe bhavecchreṣṭhaṃ sārdhadroṇavinirmitam || 21 ||\n \nprasthadvayadvayahrāsamācarettu yathākramam |\nadhamādhamamānaṃ syādyathā droṇārdhakalpitam || 22 ||\n \nadhamāḍhakamānasya haviṣo mukhyakalpane |\nmātrārthaṃ taṇḍulaṃ prasthaṃ tadardhamanukalpake || 23 ||\n \nhavirnṛddhikameṇaiva mātrāvṛddhiṃ samācaret |\nadhamasyaikakalpe tu droṇārdhaṃ parikalpayet || 24 ||\n \nmātrārthamanukalpe tu āḍhakaṃ parikalpayet |\ntaṇḍulāddviguṇaḥ śālirmātrā syāduttamottamā || 25 ||\n \nsamānā madhyamā proktā tadardhā kīrtitādhamā |\nśālivatkalpitavyā syādvījamātrā tridhā sthitā || 26 ||\n \nvījānāmapyabhāve tu mudgamekaṃ praśasyate |\nvījeṣvekatamaṃ vāpi tattatkālānurūpataḥ || 27 ||\n \ntaṇḍulena samā mukhyā tilamātrā prakīrtitā |\ntadardhā madyamā proktā pādamānā kanīyasī || 28 ||\n \nyathā vibhavamānaḥ syādriktavittāḍhyamānayoḥ |\nśālimātrā na kartavyā yāge snapanavarjite || 29 ||\n \nanyā mātrāḥ prakalpyāḥ syuḥ sarvasminnarcanāvidhau |\nmukhyamūrtyucitānmānādadhikena na kalpayet || 30 ||\n \npramāṇenāṅgabimbānāṃ sarvaṃ tu havirādikam |\ntadyāpyadhikakālaṃ tu havirādyaṃ na kalpayet || 31 ||\n \nannādāḍhakamānātsyāt puruṣāśanamātrakāt |\nprāsādayajane hrāsaṃ na kadācit samācaret || 32 ||\n \nmātrā taṇḍulamānaṃ ca śālimānaṃ tathaiva ca |\nna hrāsayenmuniśreṣṭha mānādāḍhakanirmitāt || 33 ||\n \nsvagṛhe yajane kuryādvibhavecchānerūpataḥ |\nājyādīnāmatho mānaṃ vakṣye tadavadhāraya || 34 ||\n \nannasyāḍhakamānasya ghṛtaṃ tu kuḍubatrayam |\nuttamottamasaṃjñaṃ tu mukhyakalpakrameṇa tu || 35 ||\n \nekaikamuṣṭihānyā tu navadhaitat prakīrtitam |\nanukalpe ghṛtaṃ vipra sārdhaṃ tu kuḍubaṃ bhavet || 36 ||\n \nardhārdhamuṣṭihānyā tu taccāpi navadhā smṛtam |\ndviguṇaṃ ghṛtamānaṃ syāt mudgānnaparikalpane || 37 ||\n \nannavṛddhikrameṇaiva ghṛtavṛddhiṃ samācaret |\nkarmavyānyupadaṃśārthaṃ mūlāni ca phalāni ca || 38 ||\n \nviṃśatpalāni proktāni uttamottamasaṃjñayā |\nannasyāḍhakamānasya mukhyakalpakrameṇa tu || 39 ||\n \nekaikapalahānyā tu tadetannavadhā bhavet |\nuttamaṃ dvādaśapalamanukalpe krameṇa tu || 40 ||\n \nekaikapalahāniḥ syādadhamādhamapaścimam |\nmudgabhedopadaṃśastu āḍhake ghṛtamānavat || 41 ||\n \nmudgānne mudgamānastu taṇḍulena samo bhavet |\nmukhyaḥ pādavihīnastu madhyamaḥ parikīrtitaḥ || 42 ||\n \nardhamāno'dhamaḥ proktastasmānna hrāsamācaret |\nnālikeraphalaṃ caikamāḍhakasya prakīrtitam || 43 ||\n \ntadardhaṃ madhyamaṃ proktaṃ tadardhamadhamaṃ bhavet |\nlavaṇaṃ ca marīcādi yathāyogaṃ samācaret || 44 ||\n \ntaṇḍulādaṣṭaguṇitaṃ payaḥ syāt pāyasodane |\nmadhyamaṃ pādahīnaṃ syādadhamaṃ syāttadardhakam || 45 ||\n \nkṣīrābhāve nālikerapayasā parikalpayet |\nubhayoḥ payasorvāpi miśraṇaṃ samamānayoḥ || 46 ||\n \nguḍābrasyāḍhakasyātha gulānāṃ triṃśataṃ palam |\nuttamaṃ viṃśatiścaiva madhyame daśamaṃ bhavet || 47 ||\n \ntaṇḍulādardhamāno vā mudgabhedastadardhakaḥ |\nathavā samamāno vā pāyasānnaguḷānnayoḥ || 48 ||\n \nekaṃ cāpūpamānaṃ syāt kuḍubadvayakalpitam |\nmukhyaṃ tadardhaṃ madhyaṃ syāttadardhamadhamaṃ bhavet || 49 ||\n \nmudgabhedastaṇḍulārdhastatpādo vā yathāruci |\nekasyāpūpamānasya ṣaṭpalaṃ tu guḷaṃ bhavet || 50 ||\n \nathavaikapalaṃ vāpi saṃkaṭe parikalpayet |\nnāḷikerapalaṃ caikaṃ tadardhaṃ pādameva vā || 51 ||\n \nekasyāpūpamānasya yathāpākaṃ ghṛtaṃ bhavet |\nlavanaṃ ca marīcādyaṃ yathāyogaṃ tu pūrvavat || 52 ||\n \nśatatrayaṃ ṣaṣṭyadhikamapūpānāṃ taduttamam |\ncatvāriṃśatkramāddhrāse catvāriṃśattathāntime || 53 ||\n \npūgīphalāni tāmbūlīdalāścāśītisaṅkhyayā |\nevaṃ prakalpitaṃ brahnannekaṃ tāmbūlamucyate || 54 ||\n \ntasmānnyūnaṃ na kartavyaṃ prāsādeṣu kadācana |\nmukhyakalpe dvisāhasraṃ kramukīphalamucyate || 55 ||\n \ntasmāddviguṇamānaṃ tu tāmbūlīdalamīritam |\nuttamottamametattu aśītirdvicatuḥkramāt || 56 ||\n \nhrāsayedubhayaṃ vipra yathā syādadhamādhame |\nśatāni sapta viṃśacca phalāni syurdalāni ca || 57 ||\n \ncaturdadaśaśatāni syuścatvāriṃśacca sattama |\nekasya tāmbūlakasya ahgānāṃ mānamucyate || 58 ||\n \nelālavaṅgalakkolajātīnāṃ niṣkapādakam |\nmānaṃ syāccandanasyāpi cūrṇasyāpi tathaiva ca || 59 ||\n \nkarpūramaṣṭamānaṃ tu nāḷikeraphalārdhakam |\nmātuḷaṅgaphalārdhaṃ ca tailamuṣṭyaṣṭamāṃśakam || 60 ||\n \nevameva krameṇaiva hyaṅgānāṃ vṛddhimācaret |\nuttamottamapūjāyāṃ candanaṃ dvipalaṃ bhavet || 61 ||\n \nsapādaṃ mukhyakalpe tu dvidviniṣkavihīnakam |\nadhamādhamakaṃ yāva danukalpe śrṛṇuṣva me || 62 ||\n \npalamekaṃ saniṣkaṃ syānniṣkaikaṃ hrāsayet kramāt |\ncandanaṃ niṣkamānaṃ tu yathā syādadhamādhame || 63 ||\n \nsnapane candanaṃ mānaṃ mukhyakalpe'vadhāraya |\naṣṭādaśapalaṃ mānamuttamottamasaṃjñitam || 64 ||\n \npaladvayadvayahrāso yāvat syādadhamādhamam |\nanukalpe nava palaṃ snapane candanaṃ bhavet || 65 ||\n \nhome candanamānaṃ tu pūjoktādardhakaṃ bhavet |\ntadardhaṃ vā yathāyogaṃ bāhlike mānamucyate || 66 ||\n \npūjācandanavanmānaṃ mukhyakalpānukalpayoḥ |\ntathā karpūramānaṃ tu tadardhaṃ vā dvijottama || 67 ||\n \nāḍhakaṃ haimamudakaṃ kuḍubadvayasaṃyutam |\nkuḍubadvayadvayahrāsamācaredantimāvadhi || 68 ||\n \nmukhyakalpamimaṃ viddhi hyanukalpe tadardhakam |\nkṛṣṇāṅgarāgaṃ mukhye tu sārdhaniṣkacatuṣṭayam || 69 ||\n \nniṣkārdhakramahrāsena navadhā parikīrtititam |\nanukalpe tadardhena navadhā mānamīritam || 70 ||\n \nkṛṣṇāṅgarāgavanmānaṃ bhavenmṛgamadasya ca |\nkastūrikāyāsca tathā mānaṃ navavidhaṃ bhavet || 71 ||\n \ndravyāṇāṃ snapanoktānāṃ niṣkāṣṭādaśakaṃ tu vā |\nnavakaṃ vottamotkṛṣṭaṃ yathā syādadhamādhamam || 72 ||\n \nniṣkadvayaṃ tathaikaṃ vā bhavettatkalpayettathā |\nevaṃ vijñāya mānādyaṃ saṃskṛtya havirādikam || 73 ||\n \nārādhayeddeśikendro yathā śāstroditakramāt |\nācāryaḥ sādhako vā'nnaṃ pācayetpācakaiḥ sadā || 74 ||\n \nsvayaṃ vā |pi yathāyogaṃ mantrajñānāmasannidhau |\nteṣāmācāryapūrvāṇāṃ saṅkhyāniyama ucyate || 75 ||\n \nśrīraṅgākhyavimānādau svayaṃ vyakte mahāmate |\nprāsāde ca tathā siddhaiḥ vibudhaiśca pratiṣṭhite || 76 ||\n \nācāryān śāstravihitāṃścaturaḥ parikalpayet |\naṣṭau dvādaśa ṣaḍvātha kalpyāḥ syuḥ pañca vā mune || 77 ||\n \npradhānaguruṇā sārdhaṃ kalpyā hyekottarāstu vā |\nyathā vihitasaṅkhyā vā saha tena mahāmune || 78 ||\n \nevameva bhavet saṅkhyā ṛṣibhiḥ parikalpite |\nmanuṣyanirmite sthāne'pyevabheva samācaret || 79 ||\n \nācāryāṇāṃ yathoktānāṃ yogyānāmapyasannidhau |\nācāryāstu trayaḥ kalpyāḥ dvāveko vā mahāmate || 80 ||\n \nmūlabimbādi pūjārthamācāryā mukhyakalpake |\nkalpyāḥ sādhakamiśrā vā madhyakalpe'nukalpake || 81 ||\n \nkevalāḥ sādhakāḥ kalpyā yathā vihitasaṅkhyayā |\ncatvāraḥ sādhakāḥ kalpyāḥ ṣaḍaṣṭau dvādaśāthavā || 82 ||\n \nṣoḍaśāthāpi vibhave nānyathā parikalpayet |\nsvayaṃvyaktādikeṣvevaṃ kalpyāḥ pañcavidheṣvapi || 83 ||\n \nsthāneṣu mānuṣeṣvadya viśeṣaḥ parikīrtyate |\nvyāmiśrayājibhirvarṇaiḥ sthāne tu parikalpyate || 84 ||\n \nevaṃ vihitasaṅkyāḥ syurācāryāḥ sādhakāstathā |\nmukhyakalpe'nukalpe tu kevalārādhakān daśa || 85 ||\n \nyathoktasaṅkhyairācāryaiḥ sahitān parikalpayet |\nmūlabimbasya pūjārthaṃ tadevaṃsaṅkhyakāstute || 86 ||\n \nkalpane pañcasaṅkhyāyāstathā pañcadaśa smṛtāḥ |\nteṣāṃ tu deśikendrāṇāmekadvitritvakalpane || 87 ||\n \nekādaśa dvādaśa ca trayodaśa ca te kramāt |\ntasmādārādhakānāṃ tu daśasaṅkhyāṃ tu kevalām || 88 ||\n \nna kalpayettu sarvatra tasmācchāstroktamācaret |\nmānuṣyādvyatirikteṣu svayaṃ vyaktādiṣu dvija || 89 ||\n \nyathā vihitasaṅkhyāḥ syurācāryāssādhakāstathā |\nnitye naimittike kāmye prāyaścitte'pi sarvadā || 90 ||\n \ndaśasaṅkhyā na kalpyā syāt uktanyāyena kalpayet |\nmūlabimbādipūjārthaṃ tathā bāhyasthamūrtiṣu || 91 ||\n \nkṛte sati mahān doṣastadā syādrājarāṣṭrayoḥ |\nmahadbhayaṃ syāt sthānasya kartuḥ kārayitustathā || 92 ||\n \ntasmāduktena mārgeṇa tattatsaṅkhyāḥ prakalpayet |\nparivāreṣu yāgaḥ syāccaturbhirvā ṣaḍaṣṭabhiḥ || 93 ||\n \ndvādaśabhiḥ ṣoḍaśabhiḥ sādhakaiḥ parikalpitaiḥ |\ngopure maṇḍape sāle prāṅkaṇe mālikādike || 94 ||\n \nsthāpitaṃ vaibhavaṃ mūrtaṃ prādurbhāvaṃ tu vā dvija |\nprādurbhāvāntaraṃ mukyaṃ yadyanmūrtaṃ pratiṣṭhitam || 95 ||\n \ntattadyāge'tha catvāraḥ ṣaḍaṣṭau dvādaśātha vā |\nsaṅkalpyāḥ sādhakā vipra kalpyāḥ ṣoḍaśa vā dvija || 96 ||\n \nta eva parivārārthaṃ kalpanīyāstu vā dvija |\ngopurādau sthāpiteṣu bimbeṣvapi sadārcane || 97 ||\n \ndeśikā eva saṃkalpyāḥ tadyogyānāmasannidhau |\nparivārapade yogyā ananyā brāhnaṇā dvija || 98 ||\n \ndīkṣitā brāhnaṇā vāpi karmajñāḥ karmakauśalāḥ |\nśrīraṅgādau svayaṃ vyakte sthāne tu paricārakāḥ || 99 ||\n \naśītisaṅkhyāsaṅkhyātāḥ pācakāśca ta eva hi |\nsiddhapratiṣṭite sthāne saptatyeva tu te smṛtāḥ || 100 ||\n \ndevapratiṣṭhite ṣaṣṭirdvāviṃśadṛṣikalpite |\nmanuṣyanirmite syāne triṃśadviṃśattathāpi vā || 101 ||\n \nathabā bhāramātrānnapacanādiṣu karmasu |\nekāyanā dīkṣitā vā catvāro vā trayo'pi vā || 102 ||\n \nevaṃ bhārānusāreṇa krameṇa parivardhayet |\nyathā syādṛtubhāreṣu dvādaśāṣṭādaśa dvija || 103 ||\n \nekastu kalpanīyaḥ syāttāmvūlāpūpasādhane |\nekastu kalpanīyo'ntaḥ paricārakakarmaṇi || 104 ||\n \ncatvāriṃśatsamākhyātāḥ tadevaṃ paricārakāḥ |\npakṣabhārodanānāṃ tu sādhane tu caturguṇāḥ || 105 ||\n \napūpasādhane dvau tu dvau tu tāmbūla sādhane |\ncatvārastu tathātvantaḥ paricārakakarmaṇi || 106 ||\n \nevaṃ tvaśītisaṅkhyāḥ syuḥ pakṣabhārānnasādhane |\nvardhayedata ūrdhvaṃ ca tattadbhārānusārataḥ || 107 ||\n \nhrāsastadanusāreṇa kartavyo'bhyūhya sarvadā |\nevaṃ syādbhāramātre tu trayāṇāṃ parikalpane || 108 ||\n \ncaturṇāṃ kalpane vā'pi tatkrameṇa vivardhayet |\nsādhakāḥ pācakāścaiva hyācāryavaśavartinaḥ || 109 ||\n \nācāryasādhakānāṃ ca ājñāsandhāraṇodyatāḥ |\nsarvadā pācakāḥ sarve bhaveyuḥ paricārakāḥ || 110 ||\n \npācakā eva śāstreṣu kīrtyante paricārakāḥ |\nantaraṅgā bahiraṅgā dvividhāḥ paricārakāḥ || 111 ||\n \nantaraṅgāstu saṃproktāḥ pācakāḥ paricārakāḥ |\nbahiraṅgāstu saṃproktāḥ puṣpādyāharaṇodyatāḥ || 112 ||\n \nanye'pi ye nibaddhāḥ syustattatkarmānurūpataḥ |\nte'pi sarve yathāyogamācāryavaśavartinaḥ || 113 ||\n \nvāhakā gāyakāścaiva pācakoktakrameṇa tu |\nvardhanīyā yathāyogamanye syuḥ karmakāriṇaḥ || 114 ||\n \nācāryāścaiva catvāraḥ tathā ṣoḍaśa sādhakāḥ |\naśītisaṅkhyāsaṅkhyātāḥ pācakāḥ paricārakāḥ || 115 ||\n \nevamekāyanānāṃ tu catuḥ saṅkhyāprakalpanam |\nmukhyakalpamimaṃ viddhi tadabhāve mahāmate || 116 ||\n \nteṣāṃ dīkṣitamiśrāṇāṃ kalpanaṃ madhyakalpanam |\nadhamaṃ kalpanaṃ viddhi sahkhyāsvanyāsvapi dvija || 117 ||\n \nmukhyādipravibāgatvamevamabhyūhya kalpayet |\nputradīkṣābhiṣekeṇa saṃskṛtāṃstatra kalpayet || 118 ||\n \nsamaye dīkṣābhiṣeke saṃskṛtān vā na cānyathā |\nācāryaiḥ sādhakāścaiva kevalāstvathavā dvija || 119 ||\n \nbahiraṅgeṣu sarveṣu kalpyāḥ samayadīkṣitāḥ |\nyayā kayā ca vidhayā dīkṣitā'hīkṣitāstu vā || 120 ||\n \nbhūyaḥ kaścidviśeṣo'yaṃ kathyate tamimaṃ śrṛṇu |\nsanakaḥ |\nmunīmdra prāpaṇādīnāṃ saṅkhyāmānamudāhṛtam || 121 ||\n \nidānīṃ saviśeṣeṇa caiteṣāṃ mānalakṣaṇam |\nśālimudgādibhedaṃ ca sādhanaṃ mantrapūrvakam || 122 ||\n \nnivedanaprakāraṃ ca kāriṇāṃ saṃpradānakam |\nyathāvat sarvamevaitat pṛcchato me prakāśaya || 123 ||\n \nśāṇḍilyaḥ |\nśrṛṇu samyak pravakṣyāmi yathā pṛṣṭaṃ tvayā mune |\nyena saṃsādhitenaiva saṃpūrṇaṃ pūjanaṃ bhavet || 124 ||\n \nnityaṃ naimittikaṃ kāmyaṃ trividhaṃ havirucyate |\nprathamaṃ nityayāge tu haviṣo lakṣaṇaṃ śrṛṇu || 125 ||\n \nsvahastenāṣṭatālocco yaḥ sa madhyamapūruṣaḥ |\ntasya deśikamukhyasya madhyamāṅgulisaṃbhavaḥ || 126 ||\n \ndviparvasrāviṇī binduḥ dvātriṃśadbindubhistruṭiḥ |\ntruṭidvayaṃ tathā śuktistaddvayaṃ prasṛtaṃ bhavet || 127 ||\n \nprasṛtābhyāṃ prakuṃjaṃ tu taddvayaṃ kuḍubaṃ bhavet |\nmānikā kuḍubābyāṃ tu prasthaṃ tanmānikādvayam || 128 ||\n \n्parasthadvayaṃ śamaṃ proktaṃ taddvayaṃ cāḍhakaṃ bhavet |\nśivamāḍhakayugmaṃ tu droṇaṃ taddviguṇaṃ bhevat || 129 ||\n \ndroṇadvayaṃ tu ravārī syāt tattrayaṃ bhāramucyate |\nśālitaṇḍulamudgādi dadhikṣīrādikānyapi || 130 ||\n \nproktenānena mīyante haviṣpākādikarmasu |\ncatvāro vrīhayaḥ kuṃjaḥ te'ṣṭau māñjiṣṭhamucyate || 131 ||\n \ntatchataṃ ṣaṣṭiradhikaṃ niṣkaṃ niṣkāṣṭakaṃ palam |\ncandanādīni gandhāni guḷakhaṇḍayutāni ca || 132 ||\n \nkadaḷīpanasāmrāṇi kūṣmāṇḍapramukhāni ca |\ntulayā tulitāni syuḥ yathoktapalamānataḥ || 133 ||\n \njñātvaivaṃ niyataṃ mānaṃ haviṣāṃ sādhanāya ca |\nśālimudgayavā māṣā godhūmāśca priṅgayavaḥ || 134 ||\n \ntilāḥ sapta ime grāhnā grāmyā vai carukarmaṇi |\nveṇuśyāmākanīvārā jarttilāśca gavīdhukāḥ || 135 ||\n \nmarkaṭāḥ kanakāḥ sapta vijñeyāstu vanodbhavāḥ |\nśālayasteṣu mukhyāḥ syustadanyāstadabhāvataḥ || 136 ||\n \nraktaśālyo mahāśālyaḥ kaḷamā gandhaśālayaḥ |\nśvetaśālyaḥ saśūkāśca hemābhā garbhaśālayaḥ || 137 ||\n \nsukumārāśca sūkṣmāśca daśaitāḥ śālayaḥ smṛtāḥ |\nantarbhedāśca bahavaḥ saptamudgā udāhṛtāḥ || 138 ||\n \nmudnāḥ kṛṣṇāśca hemāśca śvetāḥ pītā mahattarāḥ |\nañjanābhāśca saptaite antarbhedā udāhṛtāḥ || 139 ||\n \nśvetāḥ kṛṣṇāśca pītāśca vanyāścaiva mahātilāḥ |\ntilānāṃ pañcabhedāstu grāhyāḥ syuḥ parikīrtitāḥ || 140 ||\n \nupāhṛtāni kedārād daivīyācca kṛṣīvalaiḥ |\nśālimudgādibhedāni karmaṇyānyarcane vibhoḥ || 141 ||\n \navapannādibhirdoṣairaṣṭabhirvarjitāni ca |\nānayedavaghātārthaṃ avaghātagṛhe purā || 142 ||\n \ngomayena samālipte sudhādyaiḥ parimaṇḍite |\nśodhite śatadhāreṇa pavitreṇa kuśāmbubhiḥ || 143 ||\n \nsthale praṇavamuccārya prāṅmukhairvā'pṣudaṅmukhaiḥ |\ndīkṣitairniyatairviprairdhṛtacakrādilakṣaṇaiḥ || 144 ||\n \nsusnātairlohadārvaśmamṛṇmayāni samantataḥ |\nsthāpayitvolūkhalāni kṣāḷitaiḥ khādirairdṛḍhaiḥ || 145 ||\n \nmusalairavahanyuste dvādaśākṣaravidyayā |\nnistuṣānniṣkaṇān kṛtvā taṇḍulān sūrpakoṭaraiḥ || 146 ||\n \ntaistāvadavahantavyā yāvanmuktāphalaprabhāḥ |\nakhaṇḍitāścānaṇavaḥ kṛṣṇabinduvivarjitāḥ || 147 ||\n \nmudgabhedāstathā kāryāḥ sāravantaśca nistuṣāḥ |\nsādhvībhibrāhnaṇībhirvā dīkṣitānāmabhāvataḥ || 148 ||\n \nśūdrairvā dīkṣitairdevadāsībhirdevasajhani |\nhaviḥpākādikarmārthaṃ kāryā'vahananakriyā || 149 ||\n \nvaiṣṇavānāṃ gṛhe śuddhe dīkṣitānāṃ gṛhe'pi vā |\ntaṇḍulāṃstu pragṛhṇīyādvidhikṣuṇṇāṃstu deśikaḥ || 150 ||\n \nakaṇānatuṣāneva krimihīnānapi kramāt |\nkeśapāṣāṇahīnāṃstu prāṇyaṅgarahitāṃstathā || 151 ||\n \nbhasmāṅgāravihīnāṃstu abhagnānalaghūnapi |\nkaṇaistu bhavati vyādhistuṣairdāridyrakaṃ bhavet || 152 ||\n \nkṛmibhiḥ putranāśaḥ syāt keśairdāravināśanam |\npāṣāṇairmaraṇaṃ viddhi aśanyā vahninā jalaiḥ || 153 ||\n \nprāṇyaṅgairvyādhayaḥ proktā bhasmanā kalaho dhruvaḥ |\naṅgārairvahninā bātho bhagne bhaṅgastu vigrahe || 154 ||\n \npravāso laghubiścaiva tassmāttān parivarjayet |\nsaṃbhārānakhilāneva prāksaṃkalpitasaṃmatān || 155 ||\n \nsaṃbhṛtya deśikāssārdhaṃ sādhakaiḥpācakairapi |\navaghātagṛhaṃ prāpya tatrasthaṃ taṇḍulādikam || 156 ||\n \nbrahnaśukramivetyuktvā netreṇevāvalokayet |\nprāgvat saṃśodhayettāni dahanāpyāyanādibhiḥ || 157 ||\n \npaida lādiṣu śuddheṣu pātreṣu vitateṣvapi |\npacanārthaṃ sumuddhṛtyaṃ tat sarvaṃ taṇḍulādikam || 158 ||\n \ntattatpātrasamuddhāre nipuṇaiḥ paricārakaiḥ |\nsusnātaiśca suveṣaiśca vastreṇācchāditānanaiḥ || 159 ||\n \nānayet pacanāgāraṃ śaṅkhatūryādimaṅgaḷaiḥ |\ndvārasyottarapārśve tu gomayenopalepite || 160 ||\n \npradeśe nikṣipettāni bhājanāni yathākramam |\nguḷopadaṃśapūrvāṇi lavaṇādirasāni ca || 161 ||\n \nvinyasedvāyudigbhāge dadhikṣīraghṛtāni ca |\nrnidadyānnairṛte bhāge homopakaraṇānyapi || 162 ||\n \ncaturbhirvyāpakairmantraiḥ vastrapūtena vāriṇā |\nkṣāḷayitvā caturdhā ca yathā syāttaṇḍulādiṣu || 163 ||\n \nśilāśakalanirmuktaṃ nistuṣaṃ niṣkaṇaṃ yathā |\napakvavrīhyavahatataṇḍulenaiva sādhitam || 164 ||\n \ngavyadugdhājyasaṃpṛktaṃ guḷakhaṇḍapalānvitam |\nakṣāralavaṇopetaṃ devānāṃ havirucyate || 165 ||\n \ntadeva paramānnaṃ syāt kṣīrājyaguḍapācitam |\nghṛtasiktaṃ tu śuddhānnamabhāve havirucyate || 166 ||\n \nakṣāralavaṇaṃ siddhaṃ guḷakṣīraphalānvitam |\nśāntike vratayajñe ca saṃsādhyaṃ haviruttamam || 167 ||\n \npāyasānnaṃ guḷānnaṃ ca mudgānnaṃ kevalodanam |\ndadhyannaṃ ca tilānnaṃ ca niśānnaṃ sarvamiśritam || 168 ||\n \nityaṣṭadhā samuddiṣṭaṃ havirdevasya saṃmatam |\nsarvamājyena saṃsicya sopadaṃśaṃ nivedayet || 169 ||\n \nteṣāṃ saṃsādhanārthaṃ tu lohajā vā'tha mṛṇmayāḥ |\nsthālayaḥ saśarāvāśca kalpanīyāḥ puraiva tu || 170 ||\n \ndeśikendrakarāhguṣṭhajaṭharotthāṅgulena tu |\nṣoḍaśāṅgulakonmānāḥ sthālyaḥ syuḥ pākakarmaṇi || 171 ||\n \nucchrāyādudaraṃ tatra dvādaśāhgalasaṃmitam |\njaṭhare mūlavistāraḥ kalayā tulito bhavet || 172 ||\n \naṅgulāntaritaṃ kāryaṃ kaṇṭhe sūtracatuṣṭayam |\nevaṃ lakṣaṇayuktāyāḥ vistārocchrāyamānayoḥ || 173 ||\n \nardhādhikaṃ vā dviguṇaṃ madhyamottamavāñchayā |\nevamākṛtiruddiṣṭā sthālīnāṃ pākakarmaṇi || 174 ||\n \nśarāvāṇāmathānyeṣāṃ lakṣaṇaṃ śrṛṇu sattama |\naṣṭāṅgulāyataṃ sūtraṃ bhūmau prāpya paribramet || 175 ||\n \nmadhyato jaṭharaṃ tasya ṣoḍaśāṅgalavistṛtam |\naṣṭāṅgulāntamucchrāyamardhacandrasamākṛti || 176 ||\n \nkaṇṭhoccaṃ tryaṅgalaṃ cordhvaṃ valayaṃ dvyaṅgalaṃ bhavet |\ndaśāṅgulaṃ cāsyatāraṃ valayena samanvitam || 177 ||\n \nkaṇṭhoccādudaroccāntaṃ ṛjusūtradvayena tu |\nguḷasiddhaṃ ca kurvīta prāgvat sūtracatuṣṭayam || 178 ||\n \nhaviḥ saṅkhyānuguṇyena bahvayaḥ sthālyastathetarāḥ |\ntathopadaṃśapātrāṇāṃ sarveṣāmāsyavistṛteḥ || 179 ||\n \nadhikānyapidhānāni tattaddravyamayāni ca |\nsuvṛttāni pidheyāni pādacandrākṛtīni ca || 180 ||\n \ntathā pākopayogyāni pātrāṇyanyāni sattama |\nprāgvanmadyādyapekṣāyāṃ samabhyūhya prakalpayet || 181 ||\n \nghṛtataptopadaṃśārthamambarīṣamathāyasam |\njaladroṇyaḥ kaṭāhāśca bahavaḥ kṣīrapācane || 182 ||\n \nghṛtapāke tathāpūpasādhane pātrasañcayam |\nanyāni ca samutpādya drarvyādīni vidhānataḥ || 183 ||\n \nprārabheta haviḥpākaṃ vakṣyamāṇena vartmanā |\nāhṛtyodanapākāgniṃ kuṇḍādaupāsanānalāt || 184 ||\n \nculyāṃ nidhāya tāreṇa saptategna itīrayan |\nindhanāni vinikṣipya yajñadārumayāni ca || 185 ||\n \nkrimikīṭādihīnāni jyotirātrī timantrataḥ |\nprajvālya vyajanenaiva tataḥ sthālīśca tāmrajāḥ || 186 ||\n \nprakṣālya tintriṇītoyaiḥ kevalairmṛṇmayāṃstataḥ |\nprakṣālya dvādaśārṇena vīryamantreṇa mantravit || 187 ||\n \nghṛtenālepayettāsāmantaraṃ vyūhavidyayā |\ntaṇḍulān prakṣipettāsu gāyatryā viṣṇupūrvayā || 188 ||\n \naṃbhasyapāra iti camantreṇa sa hṛdā punaḥ |\njalenāpūrayedūrdhve taṇḍulān pratipātragān || 189 ||\n \ntaṇḍulāḍhakamānasya ṣaṭaprasthamudakaṃ bhavet |\nkarmāraṃbheṇa tāḥsthālīśculyāmāropayettataḥ || 190 ||\n \ncakramantreṇāpidhānīstāḥ saṃchādya yathākramam |\npākakāle samuddhāṭya vīryamantreṇa tuddhvanim || 191 ||\n \nnirīkṣya nettamantreṇa darvyā mūlaṃ samuddharan |\ncaturdhā vartayeccaiva cakreṇācchādayet punaḥ || 192 ||\n \npavke jalamavisrāvya dvādaśārṇaṃ samuccaran |\nvidrāvitena gavyena haviṣā cābhighārya ca || 193 ||\n \nśucīn satkriyatetyādi mantreṇādhārapṛṣṭhataḥ |\nśodhite bhūtale vātha vrīhibhirvā prasārite || 194 ||\n \nevaṃ havīṃṣi siddhāni pāṇibhyāmavaropya ca |\nastrābhimantritenaiva bahiḥ prakṣālya vāriṇā || 195 ||\n \ntanmantretena śuddhena vastreṇodvartayettataḥ |\nbhasmanā mathitenādbhirvāsudevādivācakaiḥ || 196 ||\n \ntarjanyādyaṅgulībhiśca kuryāddikṣūrdhvapuṇṭrakam |\nsamācchādya pidhānaiśca vasanaiḥ kṣāḷitaistataḥ || 197 ||\n \nityuktaṃ sādhanaṃ samyak śuddhānnasya viśeṣataḥ |\nanyeṣāṃ sādhanaṃ vakṣye paramānnapurassaram || 198 ||\n \ntaṇḍulasya tu turyāṃśaṃ pāyase mudgasārakam |\ntanmānaṃ ghṛtamuddiṣṭaṃ prāgeva kathitaṃ payaḥ || 199 ||\n \ncaturguṇaṃ taṇḍulācca khaṇḍacūrṇasamanvitam |\nsādhayeduktamārgeṇa samantraṃ kevalodane || 200 ||\n \nhaṃsaḥ suchiṣa dityatra gokṣīrasya niyojanam |\ntadabhāve niyoktavyaṃ nāḷikerodbhavaṃ payaḥ || 201 ||\n \nabjāgoje ti tatkṣepaḥ syādgavyapratiyojane |\nguḍānnapācane kṣīramapahāyaikṣavaṃ rasam || 202 ||\n \nkathitaṃ guḍakhaṇḍaṃ vā kṣīramānānusārataḥ |\nkṣīraprakṣepamantreṇa guḍādīni niyojayet || 203 ||\n \nmudgānne taṇḍulaṃ samyak mudgasāraṃ niyojayet |\nśuddhānne tu purā proktaṃ viśeṣeṇa ghṛtāplutam || 204 ||\n \ndadhyodane dadhikṣepaḥ kṣīrārdhaparisaṃmitaḥ |\nkadaḷīpanasāmrādiguḍakhaṇḍasamanvitam || 205 ||\n \nkhaṇḍacūrṇasamopetaṃ kṛsarānne tu mudgakam |\nāḍhakasya haridrānne niśāpiṣṭaṃ palaṃ bhavet || 206 ||\n \nmudgasārasamopetaṃ guḍakhaṇḍādisaṃyutam |\nmiśrānne yojayet kiṃcit kṣīrājyaghṛtasaṃplutam || 207 ||\n \nśāntyarthaṃ payasā miśraṃ puṣṭhyarthe guḍamiśritam |\nvaśyārthe mudgasārotthamākṛṣṭau dadhimiśritam || 208 ||\n \nkṛsarānnaṃ tu pitryarthe māraṇoccāṭane'pi ca |\nstaṃbhane ca haridrānnaṃ miśrānnaṃ mohane bhavet || 209 ||\n \nsādhāraṇaṃ tu śuddhānnaṃ yātrāsu mṛgayādike |\nviśeṣeṇa tu dadhyannaṃ hemarājatapātragam || 210 ||\n \nmarīciśuṇṭhīlikucatintriṇīrasamiśritam |\ncūrṇena jīrakotthena saṃskuryādrasavastubhiḥ || 211 ||\n \nrasabhedasamutthāni panasadvitayodbhavam |\ncūtabhedasamutthāni nātipavkāni kālataḥ || 212 ||\n \nbṛhatyurvāruvārtākakūṣmāṇḍaprabhavāni ca |\nkāravallīlatotthāni kārkoṭaprabhavāni ca || 213 ||\n \npaṭoladvitayotthāni kośātakyudbhave tathā |\nalābukarkarīnimbabhedotthaṃ tintriṇīphalam || 214 ||\n \nkṣudrakandasametaṃ ca vallīkandadvayaṃ tathā |\nsūraṇadvayakandaṃ ca tathā piṇḍārakadvayam || 215 ||\n \npajhotpalasamutthaṃ ca haviryogyaṃ viśeṣataḥ |\nucchiṣṭaṃ kṛmidaṣṭaṃ ca śivādyairdaṃśitaṃ tathā || 216 ||\n \nghrātaṃ lālājalaspṛṣṭamamedhyasthalasaṃbhavam |\npādaspṛṣṭamakālotthamāhṛtaṃ cāśucisthale || 217 ||\n \nbhuktaśeṣaṃ tathā'spṛśyaspṛṣṭaṃ dattāvaśeṣakam |\nparīkṣya bahudhā mantrī varjayet pākakarmaṇi || 218 ||\n \njīvantīṃ vāstukaṃ śākaṃ kāravallīdalaṃ tathā |\ntumbīdalaṃ ca piṇḍīṃ ca camū mudgadalāni ca || 219 ||\n \nśākinīṃ śataparvāṇa tathaiva śvāsamarditam |\nāgastyaṃ pācayecchākaṃ vihitaṃ brāhnaṇasya ca || 220 ||\n \nekamūlāni cānyāni gṛhṇīyādaniṣedhane |\njhedayitvā lavitreṇa vīryamantraṃ samuccaran || 221 ||\n \nnirīkṣya kṛmikīṭādīn śākāṃśca bahudhā tathā |\nprakṣālya teṣu pātreṣu nidhāya bahudhā jalaiḥ || 222 ||\n \nprāgvat sthālīṣu nikṣipya pratyekaṃ vā'tha miśritam |\nsaindhavaiḥ samarīcaiśca sarṣapairjīrakairapi || 223 ||\n \nśrīparṇīdalasaṃmiśraiḥ payobhirnālikerajaiḥ |\ntatphalairapi saṃghaṛṣṭairmṛdubhirghṛtamiśritaiḥ || 224 ||\n \nmasūramāṣanimbādimudgabhedasamanvitam |\nsayūṣān mudgabhedādīnayūṣān lavaṇādibhiḥ || 225 ||\n \nrasabhedaiḥ sametāṃśca sādhayettadanantaram |\ntvaco vyapohya mudgotthaiḥ sāraiḥ kṣīreṇa pācitaiḥ || 226 ||\n \nmarīcajīralavaṇairghṛtayuktaiśca marditaiḥ |\ndarvyādibhisca saṃskuryāt gulmāṣaṃ sarasaṃ yathā || 227 ||\n \nsthālīśarāvapūrṇeṣu pācitāni puraiva tu |\nkadaḷīpanasādīni nāḷikeraphalāni ca || 228 ||\n \nkūśmāṇḍabṛhatīpūgakāravallīphalāni ca |\nkṣudrakandasametāni vallīpiṇḍārakāni ca || 229 ||\n \nambarīṣādipātreṣu vitateṣu samantataḥ |\nghṛtalipteṣu tapteṣu samāropya prasārya ca || 230 ||\n \ncūrṇībhūtairmarīcaiśca jīrakena ghṛtena ca |\npratāpitāni snigdhāni darvyāloḍya punaḥ punaḥ || 231 ||\n \nsthāpanīyāni bhāṇḍeṣu chāditānyambarādibhiḥ |\nābrādīni ca śuṣkāṇi aśuṣkāṇi phalāni ca || 232 ||\n \ntintriṇīguḍamiśrāṇi marīcairjīrakairapi |\nnāḷikerotthapayasā sarṣapaiḥ peṣitairapi || 233 ||\n \nsthāpayedāmrasārotthaṃ lavaṇena samanvitam |\nśraṛhgiberaṃ tathārdraṃ ca daḷitaṃ rahitaṃ ca vā || 234 ||\n \nvāsitaṃ lavaṇopetaṃ likucottharasena tu |\nkadaḷīpanasāmrāṇāṃ kevalāni phalāni ca || 235 ||\n \ngodhūmaśālijaiḥ piṣṭairguḍapākena lolitaiḥ |\npācitairmudgasāraiśca śakalairnāḷikerajaiḥ || 236 ||\n \njīrakaiḥ samarīcaiśca ghṛte'pūpāni pācayet |\nsuvṛttānyāmratulyāni dhātrīphalasamāni ca || 237 ||\n \nnyagrodhaphalatulyāni likucādyākṛtīni ca |\nantarnikṣiptamudgāni rasavanti samantataḥ || 238 ||\n \nguḍapiṣṭena baddhāni nāḷikerākṛtīni ca |\nnānābhedasamutthāni ghṛte'pūpāni sādhayet || 239 ||\n \nśālivrīhisamutthāśca śāliṣu sphuṭitāni ca |\nlaghūni vahṇitaptāni guḍapākānvitāni ca || 240 ||\n \ncūrṇitaiśca marīcaiśca jīrakaiḥ khaṇḍitairapi |\nnāḷikeraphalaiḥ śuṣkaiḥ pṛthukāni ca sādhayet || 241 ||\n \nbharjitaiḥ śālipiṣṭaiśca miśritairjīrakādinā |\nloḷitairguḍapākena piṇḍībhūtaiḥ pṛthak pṛthak || 242 ||\n \nsaktu syāt sādhitaṃ tadvattilaiḥ piṇḍaḥ subharjitaiḥ |\ntilapiṇḍa iti khyātaḥsadā devasya saṃmataḥ || 243 ||\n \nsuśrṛtaṃ ca ghanībhūtaṃ khaṇḍacūrṇasamanvitam |\nkṣīraṃ ca madhusarpirbhyāṃ saṃpṛtktaṃ sughanaṃ dadhi || 244 ||\n \ntaruṇaiḥ śakalībhūtairurvārusahakārayoḥ |\nrūkṣasarṣapasaṃmiśraṃ samarīcaṃ tathā dadhi || 245 ||\n \npṛthakpātragataṃ śuddhaṃ gāḷitaṃ mākṣikaṃ madhu |\ndrākṣāpanasaraṃbhāmrasamutthairmarditai rasaiḥ || 246 ||\n \nloḷitaṃ guḷakhaṇḍena jīrakādisamanvitam |\nrasālametadvijñeyaṃ dadhimiśraṃ tu pānakam || 247 ||\n \nkevalaṃ dadhisaṃmiśraṃ vāriṇā tatsamena tu |\nkevalaṃ dadhisaṃmiśraṃ vāriṇā tatsamena tu |\nmathitaṃ samarīcaṃ ca lavaṇaiścādhivāsitam || 248 ||\n \nkaṇḍacūrṇasamopetaṃ pānakaṃ śramaśāntikṛt |\nannānāmapi saṃskāre purā mantrāḥ prakīrtitāḥ || 249 ||\n \ntadanyeṣāṃ tu saṃskāro dvādaśārṇena vā hṛdā |\nsāṅgena mūlamantreṇa sarvaṃ saṃsādhayīta vā || 250 ||\n \nviṣṇugāyatriyā vā'tha pañcopaniṣadāthavā |\nsaṃsādhya paramānnādyamupadaṃśānvitaṃ kramāt || 251 ||\n \nphalakādiṣu saṃsthāpya cordhvapuṇḍrādyalaṃkṛtam |\nmahānasadvārabhūmerālayadvārapaścimam || 252 ||\n \ngomayenānuliptena sudhācūrṇena śobhinā |\npathāstramantrasaṃjaptavāridhārāpurassaram || 253 ||\n \nśahkhatūryādighoṣeṇa tathā maṅgaḷagītibhiḥ |\npradīpacchatrayuktaiśca haviḥpālanatatparaiḥ || 254 ||\n \nvetrapāṇibhiranyaiśca nāstikotsāraṇodyataiḥ |\nsnātāḥ śuklāmbarā dakṣāḥ kṛtapādāvanejanāḥ || 255 ||\n \nsvācāntāḥ kuśahastāśca mṛdā vā candanādinā |\ndhṛtordhvapuṇṭrā niyatāḥ manovākkāyakarmabhiḥ || 256 ||\n \nsitakañcukadhartāraḥ sthagitānananāsikāḥ |\nvalamantreṇa bhāṇḍāni vaheyuḥ paricārakāḥ || 257 ||\n \nmūlālayāgradeśasthamaṇṭape vitate'thavā |\nprathamāvaraṇe dhāmno dakṣiṇe māḷikāvanau || 258 ||\n \nsugupte suvitānāḍhye dīpamālādyalaṃkṛte |\npradeśe vastrasañchanne sthāpyāni phalakādike || 259 ||\n \nhaviḥ pramāṇatulyāśca hemarājatakāmrajāḥ |\nsthālikāśca yathāliptāḥ prakṣālyāstreṇa vāriṇā || 260 ||\n \npāṇinā dakṣiṇenaiva parāmṛśya ca tena ca |\ntāreṇa tāsu nikṣepyā dhārā'jyasya samantataḥ || 261 ||\n \nsthālībhyaḥ samupāhṛtya darvyā hemādiklṛptayā |\ntadūrdhve nikṣipenmaunī pāyasādīnyanukramāt || 262 ||\n \nghṛtenāplāvya madhuravyañjanāni samantataḥ |\ndadhikṣīrādipūrṇāni caṣakāṇyūrdhvato nyaset || 263 ||\n \nsiddhānyapūpabhedāni pṛthukādīni yānyapi |\npānakāni vicitrāṇi pṛthakpātragatāni ca || 264 ||\n \nkarpūracandanakṣodaprasūnaiscādhivāsitam |\nśītalaṃ vastrasañchannaṃ pānīyaṃ karakādiṣu || 265 ||\n \nekālavaṅgatakkolajātīpūgaphalānvitam |\nkarpūratailasaṃmiśraṃ khaṇḍitaṃ ca kṣurādibhiḥ || 266 ||\n \nnāgavallīdalopetaṃ sacūrṇaṃ cendusaṃyutam |\ntāmbūlaṃ ca pratiṣṭhāpya pātreṣvabjākṛtīṣu ca || 267 ||\n \ncandanādīni gandhāni tathā nānāvidhāḥ srajaḥ |\nsthāpayitvā yathāsthānamārādhakamukhena tu || 268 ||\n \nvijñāpayeyurdevasya tattatkarmādhikāriṇaḥ |\nbhojyāsanādhirūḍhasya devasyārādhakaḥ svayam || 269 ||\n \narghyādyaiḥ prāgvadabhyarcya sādhyabījāvasānikaiḥ |\ndvārasyābhyantaragate devasya purataḥ sthale || 270 ||\n \nśodhite cārghyatoyena candanādyaiśca maṇḍite |\nmaṇḍale tu paristīrya taṇḍulāni yathāruci || 271 ||\n \nkṣālitaṃ vastratuṇḍaṃ tu tadūrdhve saṃprasārya ca |\nannādhāraṃ pratiṣṭhāpya tadūrdhve lohanirmitam || 272 ||\n \nūrdhvato vasanāvaddhaṃ tadūrdhve srotasaṃplute |\nntyasevi paramānnādi pātrāṇyekaikaśaḥ kramāt || 273 ||\n \ntarpaṇaṃ tu pratiṣṭhāpya hastaprakṣāḷanāmbhasā |\nkuryāddakṣakare daive prāgupastaraṇārhaṇam || 274 ||\n \ntato devādimūrtīnāṃ havīṃṣi vinivedayet |\nprathamaṃ pāyasaṃ paścāt guḍānnaṃ mudgabheditam || 275 ||\n \nśuddhānnaṃ tilasaṃmiśraṃ niśānnaṃ dadhimiśritam |\nmiśrānnaṃ ca kramāddadyādapūpāni tadantime || 276 ||\n \npṛthukāni ca saktūni tilapiṇḍānvitāni ca |\nkadaḷīpanasādīni phalāni vividhāni ca || 277 ||\n \nrasabhedasametāni pānakāni ca tarpaṇam |\nnāḷikerarasaṃ caiva hastapakṣāḷinaṃ tataḥ || 278 ||\n \nupasparśaṃ ca tāmbūlaṃ datvā prāguktamācaret |\nrājabhirhaviṣo nityaṃ prācurye kalpite sati || 279 ||\n \nādhāreṣu pratiṣṭhāpya vitate garmamandire |\nnivedyāni yathāyogamanyaśrā saṃkaṭe bhuvi || 280 ||\n \ntadekasmin dṛḍhādhāre vastracchanne yathākramam |\nnidhāya vinivedyāya tathātamapanīya ca || 281 ||\n \nprokṣite cāstramantreṇa nikṣepyaṃ havirantaram |\nnivedayedyathāpūrvaṃ biśeṣo'tra samīritaḥ || 282 ||\n \nmantrakriyāvihīnaṃ ca gandhaduṣṭaṃ vivarṇakam |\natipavkamapkaṃ ca visrāvitajalaṃ tathā || 283 ||\n \nadīkṣitaiśca patitairīkṣitaṃ pratilomajaiḥ |\natyuṣṇamatiśītaṃ ca pramāṇarahitaṃ tathā || 284 ||\n \nsamuddhṛtaṃ ca niḥśeṣaṃ mukhavātādidūṣitam |\nvyañjanādivihīnaṃ cāpyapātrasthamaghopitam || 285 ||\n \nantastaṇḍulasaṃyuktaṃ bhinnabhāṇḍagataṃ tathā |\nanādhāraṃ paraspṛṣṭhaṃ arkatāpahataṃ tathā || 286 ||\n \naṅgāratuṣasaṃyuktaṃ keśapāṣāṇasaṃyutam |\nkṛmiloṣṭhādibhirjuṣṭaṃ prāṇyaṅgādisamanvitam || 287 ||\n \napūrṇapākamādhārarahitavñjanojjhitam |\ngavyājyadadhinirmuktaṃ kāṅkṣitaṃ cetarairjanaiḥ || 288 ||\n \napidhānavinirmuktaṃ devatāntarasaṃmatam |\nevaṃ duṣṭaṃ havirbudhvā prakṣipe jjalamadhyataḥ || 289 ||\n \nmohāt tyaktaṃ havirviṣṇoḥ yadi dadyāttadarcanam |\nnirarthakaṃ syāt kartṝṇāṃ vināśaśca bhaved dhruvam || 290 ||\n \ntasmāttadaiva mūlasya sahasraṃ japamācaret |\ntatastatrāśrayāṇāṃ ca sthāpitānāṃ vidhānataḥ || 291 ||\n \nvibhavavpūhamūrtīnāṃ maṇṭape gopurādiṣu |\nsthāpitānāṃ ca mūrtīṃnāṃ prādurbhāvātmanāmapi || 292 ||\n \npūjitānāṃ yathānyāyaṃ satyādīnā khagātmanām |\nkumudādigaṇeśānāṃ dvārsthānāmapi sajhani || 293 ||\n \npratiṣṭhitānāṃ bhaktānāṃ prāguktānāṃ vidhānataḥ |\ntattanmantreṇa vidhivatsiddhān ca pṛthak pṛthak || 294 ||\n \nhavīṃṣi pāyasādīni krameṇa vinivedayet |\ngāruḍenaiva mantreṇa balyarthaṃ sādhayeddhaviḥ || 295 ||\n \nanyeṣāṃ praṇavenaiva siddhamannaṃ nivedayet |\nagnikāryaṃ havissādhyaṃ yathā mūlālayākṛteḥ || 296 ||\n \nsarvāṇyapūpabhedāni nāgnikārye hitāni vai |\nanyāni pāyasādīni nityanaimittikādiṣu || 297 ||\n \nhotavyāni viśeṣeṇa phalāni vividhāni ca |\nbhūtānāṃ balidāneṣu pāyasādīni nityaśaḥ || 298 ||\n \napūpāni ca saktūni pṛthukāni phalāni ca |\ntilapiṇḍasametāni miśritānyathavā pṛthak || 299 ||\n \ndātavyāni yathānyāyaṃ teṣāṃ tṛptikaraṃ yataḥ |\ntena kūrādibhirbrahnan utsavādiṣu karmasu || 300 ||\n \ntatra tatroktavidhinā balidravyāṇyupāharet |\nabhāve sarvavastūnāṃ sodakaṃ kevalodanam || 301 ||\n \ntaṇḍulaṃ vodakenaiva dātavyaṃ mantravittamaiḥ |\niti samyak samākhyātaṃ haṣiṣāṃ sādhanādikam || 302 ||\n \nnivedanaprakārasca nitye mūlādimūrtiṣu |\ntathāśrayeṣu prāsāre bāhyato vā'ṅkaṇādikaiḥ || 303 ||\n \nprāsādeṣu ca klṛpteṣu sthāpiteṣvāśrayādiṣu |\nprākāragopuradvāramamṭapeṣu samantataḥ || 304 ||\n \nvibhavavyūhabimbeṣu tathāṅgālayamūrtiṣu |\nprāsādābhyantarasthānāṃ devatānāṃ yathārcane || 305 ||\n \nnivedanārthaṃ nādadyāt dvārabāhye pratiṣṭitam |\nniṣiddhānnaṃ nivedyaṃ tad dūṣitaṃ rākṣasādibhi || 306 ||\n \ndevena prāganujñātaṃ rakṣasāṃ ditijanmanām |\nanyeṣāṃ bharaṇīyānāṃ bhūtānāṃ piśitāśinām || 307 ||\n \ntasyāttatsthā anādeyā balavīryādiśaktayaḥ |\nvibhūtyā vā'vibhūtyā vā haviṣaḥ prāptaye pṛthak || 308 ||\n \npṛthakpātragataṃ siddhaṃ dvārasyānte niveśitam |\nnivedanīyaṃ kramaśaḥ paramānnapurussaram || 309 ||\n \nkāmye naimittikepyeva mahato haviṣorcane |\nprāsādābhyantarasthasya sakarmārcādikasya ca || 310 ||\n \nāḍhyairdvijātibhūpādyaiḥ yathāvibhavamādarāt |\nnivedanīyaṃ yadyekaṃ pātrasthaṃ mūlakautuke || 311 ||\n \nannapūraṃ pratiṣṭāpya prāsādāgrasthamaṇḍape |\nmūlamūrtiṃ samabhyarcya karmārcābhiḥ saśaktibhiḥ || 312 ||\n \nsnāpayet karmabimbasthaṃ kalaśaiḥ prāgudīritaiḥ |\nmūle prāgvat pṛthakpātre nivedya ca havistataḥ || 313 ||\n \nkarmabimbagataṃ devamānīyāgrasthamaṇḍape |\ntasminnivedayenmantrī mūlamūrtyavalokitam || 314 ||\n \nmahaddhaviśca tatrasthaṃ paramānnādisatkṛtam |\nmakhakautukapūrvāsu krameṇābyarcitāsu ca || 315 ||\n \nnivedya ca yathāyogaṃ pātrasthāni pṛthak pṛthak |\nvatsarotsavapūrveṣu nānāvaiśeṣikeṣvapi || 316 ||\n \nyātrāmūrti samānīya bālyato yatrakutracit |\nvistareṇārcayitvā tu mahadannaṃ nivedayet || 317 ||\n \ntadarthaṃ vidhivat kuryāt snapanaṃ snānakautuke |\nmṛgayādyutsave prāpte bahirudyānabhūmiṣu || 318 ||\n \nmahodanasaparyārthamālayābhyantarasthite |\nsnāpayedvidhivanmantrī tadbimbaṃ snānamaṇṭape || 319 ||\n \ndvādaśyādiṣu kāleṣu tathā ca avaṇādiṣu |\nvatsarotsavaniṣṭheṣu nānāvaiśeṣikeṣvapi || 320 ||\n \nsādhanaṃ haviṣāmetat sādhāraṇamudāhṛtam |\nathotsabārcāmānītra kutracinmaṇṭapādike || 321 ||\n \nyathāvidhi samārādhya bahudhā pāyasādinā |\nyathālabdhena cānnena prīṇeyedbhaktipūrvakam || 322 ||\n \nviśeṣamatha vakṣyāmi mahato haviṣorcane |\nnitye mahāhaviryāgo na ca kāryo hitaiṣibhiḥ || 323 ||\n \nvitate garbhagehe vā prāsādāgrasthamaṇ‍ṭape |\nbāhyataḥ snapanādyarthaṃ yāgārthaṃ vā prakalpite || 324 ||\n \nprāguktena pramāṇena tvekapātre samarpitam |\nyattanmahāhaviḥ proktaṃ hareḥ prītikaraṃ sadā || 325 ||\n \nprāsādābhyantare kalpyamupapātrojjhitaṃ haviḥ |\ntadanyatra viśeṣeṇa vistṛtaṃ parikalpayet || 326 ||\n \nmūlamūrtiṃ purā'bhyarcya tadarthaṃ mantravittamaḥ |\nabhyarcyārghyādibhirmantraiḥ prāgvaddhūpāntimaistataḥ || 327 ||\n \ntasmāt snapanabimbasya hṛdayāmbhoruhodare |\ncicchaktimavatīryātha tathācotsavakautuke || 328 ||\n \nsamabhyarcya yathā pūrvamānīya snānamaṇṭape |\nsnānakautukamāsādya kalaśairabhiṣicya ca || 329 ||\n \nnivedya ca haviḥ paścādānayedgarbhamandiram |\ntasmin vinaysya tanmantraṃ mūlamūrtau niyojayet || 330 ||\n \nyānādau tu samāropya utsavārcāmalaṅkṛtām |\nyāgārthamaṇṭape vātha nayedāsthānamaṇṭape || 331 ||\n \nhemādinirmite tatra vitate bhadraviṣṭare |\nsamāropya cadeveśaṃ mahadbhirbhogasañcayaiḥ || 332 ||\n \npradakṣiṇapraṇāmāntairmūlamantreṇa deśikaḥ |\nsamārādhyārghyapuṣpādyaistoyadānapurassaram || 333 ||\n \ndadyāttadādino bhogān mātrāntāṃśca niveditān |\nnivedanārthaṃ haviṣāṃ maṇṭapaṃ vistṛtaṃ kṛtam || 334 ||\n \nvitānadvajapūrvaiśca yathā yavanikāpaṭaiḥ |\nalaṃkṛtaṃ madhyabhūmau haviṣpūrapramāṇataḥ || 335 ||\n \nkuryāttālocchrayāṃ kuryāttālocchrayāṃ vedimupapīṭhasamākṛtim |\niṣṭakādyaiśca turyaśrāṃ dṛḍhāṃ samatalāṃ śubhām || 336 ||\n \ngomayena samālipya sudhādyairvarṇakairapi |\npiṣṭacūrṇaiśca paritaḥ śobhayitvā ca paścime || 337 ||\n \ndukūlatūlasañchannaṃ masūrakasamanvitam |\nbhojyāsanaṃ pratiṣṭhāpya nātyuccaṃ nātinīcakam || 338 ||\n \nsādhitāni yathāpūrvaṃ haviḥ pātrāṇi pācakāḥ |\nparamānnādyupetāni sopadaṃśaphalāni ca || 339 ||\n \nbhakṣyabhojyasametāni madhurādirasāni ca |\nchatradīpasamopetabherīpaṭahaniḥsvanaiḥ || 340 ||\n \nśaṅkhaśrṛṅgādighoṣeṇa durjanotsāraṇodyataiḥ |\npurāvacchodhitenaiva yathā vai gomayādinā || 341 ||\n \nsūtritena sudhācūrṇaiḥ pārśvayorastravāriṇā |\nprokṣitena pavitrajñaiḥ tatastasmānmahānasāt || 342 ||\n \nanudhārāpadaṃ proktaṃ ninayedyāgamaṇṭapam |\nyātuvāruṇamadye vā somasāmīraṇāntare || 343 ||\n \nśālivrīhiparistīrṇe sthale makhatarūdbhave |\nphalake saṃpratiṣṭhāpya vastracchanne'stramantrite || 344 ||\n \ntato vedyāṃ paristīrya taṇḍulāñchālisaṃbhavān |\nkaṃsādi dhātavo neṣṭā mahodananivedane || 345 ||\n \nacchinnāni supūtāni kadalyādidalāni vā |\nprāgagrāṇyudagagrāṇi bahuśaḥ kṣāḷitāni ca || 346 ||\n \nnidhāyā ca yathāpūrvamupastīrya ghṛtena tu |\npātreṣvanyeṣvathādāya darvyā mūlena taddhaviḥ || 347 ||\n \nmadhyage vitate pātre pratiṣṭhāpya yathākramam |\nsuvṛttaṃ caturakṣaṃ vā darvyā taṃ secayettataḥ || 348 ||\n \nsaṃskṛtairghūtapūraiśca vidrutairvātaśītaḷaiḥ |\nmūlamantraṃ samuccārya punarapyabhighārya ca || 349 ||\n \nparito mudgabhedena gulbhāṣaṃ hṛdayena tu |\nguḍakhaṇḍāni śirasā khaṇḍacūrṇānvitāni ca || 350 ||\n \nupadaṃśāni śikhayā pācitāni yathāvidhi |\nkadalīpanasāmrāṇi phalāni vividhāni ca || 351 ||\n \nkālapavkāni hṛdyāni kavacaṃ samudīrayan |\nghṛtataptopadaṃśāni tadūrdhve netra muccaran || 352 ||\n \npuṭīkṛte tadūrdhve tu vīryamantreṇa sādhitam |\ncūrṇitaiḥsamarīcaiśca jīrakaiśca guḷānvitaiḥ || 353 ||\n \ndadhipūraṃ tu saṃpūrya khaṇḍacūrṇasamanvitam |\nevaṃ pratiṣṭhite pūrvamekapātre mahāhaviḥ || 354 ||\n \npūritānyupa pātrāṇi paritaḥ pāyasādibhiḥ |\nprāgvadghṛtopadaṃśādyaiścādhāreṣu niveśayet || 355 ||\n \nmahānnasya tu pāścātyapramukhāsu diśāsvapi |\ndvandvayogena nikṣepyaṃ pāyasādikamaṣṭakam || 356 ||\n \nekaikaṃ hrāsayedvātha kṣīrānnādicatuṣṭayam |\ntattatsthāneṣu śuddhānnamapūpādīni vinyaset || 357 ||\n \npāyasānnaṃ guḍānnaṃ vā mudgānnaṃ kevalodanam |\nsthāpyaṃ vā madhyakalpe tu pāścāpyādiṣvanukramāt || 358 ||\n \nmudgānnaṃ madhuraṃ vātha kṣīrānnāditrikaṃ tu vā |\nguḷapāyasayorekaṃ śuddhānnaṃ vāthavārpayet || 359 ||\n \nanukalpena śuddhānnaṃ bhaktiśraddhāvaśena tu |\nyathākalpaṃ tu saṃkalpya pāyasādiṣvathecchayā || 360 ||\n \nsugandhiśālisaṃpannamabhāvācchālisaṃbhavam |\nmadhyato ghṛtasaṃpūrṇasauvarṇacaṣakānvitam || 361 ||\n \npātraṃ pāścātyadiṅmadhye vyañjanādi pariṣkṛtam |\nprāpaṇārthaṃ pratiṣṭhāpyamuccādhāroparisthitam || 362 ||\n \nmadhyataḥ pāyasadroṇīṃ guḷānnaparipūritām |\npratiṣṭhāpyātha paritastvanyānyūhya prakalpayet || 363 ||\n \npānīyaṃ gandhapuṣpādyairvāsitaṃ karakādiṣu |\npracchādanāmbarādini maṇ‍ṭapasya tu dakṣiṇe || 364 ||\n \nmadhuparkaṃ ca gomātrā sādhyabījāni paścime |\ntāmbūlatilaratnā rthamātrā gandhasragādayaḥ || 365 ||\n \nyāgadravyāṇi cānyāni tvakṣasūtrādikāni ca |\nsthāpayitvottarasyāṃ ca tatastatkarmakāribhiḥ || 366 ||\n \npūjitasya viśeṣeṇa devasya purataḥ sthitaḥ |\nvijñāpayeddeśikendraḥ praṇataḥ puruṣottamam || 367 ||\n \nbhagavan puṇḍarīkākṣa saccidānandalakṣaṇa |\nbalavīryamayairbhogairnityatṛptastvamavyayaḥ || 368 ||\n \ntathāpi cātmasidhyarthaṃ mahatā haviṣā'dhunā |\nbhavantaṃ tarpayiṣyāmi saṃpūrṇaṃ tat prakalpitam || 369 ||\n \nanugrahārthaṃ bhaktānāṃ bhoktuprāsādaya prabho |\nvijñāpyaivaṃ tataḥ paścātprāgbannīrājayedvibhum || 370 ||\n \nsvarṇādinirmite yāne devamāropya mūrtipāḥ |\nsarvālaṅkārasaṃyuktaṃ nayeyurbhojanāspadam || 371 ||\n \nāropayitvā prāgāsyaṃ tatrasthe bhojanāsane |\narghyaṃ pādyaṃ tathācāmaṃ pradadyāt sapratigraham || 372 ||\n \npracchādanapaṭaṃ cātha madhuparkaṃ yathāvidhi |\ngomātrāṃ sādhyabījāni datvā'cāmajalena tu || 373 ||\n \nhastau prakṣālya devasya pānīyaṃ cārghyavāriṇā |\npratiṣṭhāpya samāsīnaḥ pīṭhe devasya dakṣiṇe || 374 ||\n \nathārhaṇajalaṃ tvarghyāduddhṛtaṃ vinivedayet |\nvilokya netramantreṇa pṛthak pātragaṇānvitam || 375 ||\n \nsavyañjanaṃ sabhakṣyaṃ ca paramānnādikaṃ haviḥ |\npavitreṇa samabhyukṣya śatadhāreṇa pūrvavat || 376 ||\n \ndahanāpyāyane kṛtvā sarvaṃ surabhimudrayā |\ndhyātvā tanmantramuccārya tvamṛtīkṛtya tadgatam || 377 ||\n \nbalaṃ vīryaṃ ca tejaśca tvarghyapuṣpaṃ samutkṣipet |\nkavacena ca sāstreṇa netramantreṇa bhāvayet || 378 ||\n \ntataḥ svadakṣiṇe haste vijñānaiśvaryaśaktayaḥ |\nsmartavyāḥ svasvamantreṇa bhojakāḥ karaṇātmakāḥ || 379 ||\n \ntenātha viṣṇuhastena paramānnapurassaram |\nspṛṣṭvā spṛṣṭvā yathāyogaṃ baddhayā grāsamudrayā || 380 ||\n \nnivedanīyā vai viṣṇorannamūrtyantarasthitāḥ |\nrasarūpādibhedotthāstejovīryabalātmakāḥ || 381 ||\n \nṣāḍguṇyavigrahasyāpi devasyārcābhimāninaḥ |\nprīṇanaṃ paramaṃ hyetaddhavirmantraiḥ susaṃskṛtam || 382 ||\n \njñātvaivaṃ śaṃkhaśrṛṅgādibherīpaṭahaniḥsvanaiḥ |\nghaṇṭāravasametābhirmaṅgalābiśca gītibhiḥ || 383 ||\n \nśrutismṛtītihāsānāṃ bhagavadguṇaśaṃsinām |\nstotrāṇāṃ ca purāṇānāṃ vaiṣṇavānāṃ ca niḥsvanaiḥ || 384 ||\n \npradakṣiṇakrameṇaiva pāyasādyupapātrakam |\nprabhūtānnaṃ tataḥ paścāt prāpaṇānnapurassaram || 385 ||\n \nbhakṣyāṇyapūpapūrvāṇi bhojyāni ca phalāni ca |\nlehyāni madhupūrvāṇi coṣyāṇyāmrādikānyapi || 386 ||\n \npeyāni kṣīrapūrvāṇi anupānānvitāni ca |\nvinivedya ca devāya vinyastānyodanopari || 387 ||\n \nbalavīryādisanmantrān savīryādivivarjitān |\nomityupāharenmantrī tataḥ saṃhṛtimudrayā || 388 ||\n \npūrṇātpūrṇamiti prājño japtvā mantraṃ samāhitaḥ |\nsutṛptaṃ bhāvayeddevaṃ sutṛptamiti coccaran || 389 ||\n \nśītalaṃ tarpaṇajalaṃ śaṅkhaśuktyākṛtiṣvapi |\npātreṣu pūritaṃ tarpya cūrṇaṃ niṣpuṃsanāya ca || 390 ||\n \ntadarthaṃ śāṭakaṃ cātha hastaprakṣālanaṃ tataḥ |\nsamācamanatoyaṃ ca ghṛṣṭakarpūrabhāvitam || 391 ||\n \ncandanaṃ karaśudhyarthaṃ mātrāṃ karasamudbhavām |\nsaratnāṃ vinivedyātha tāmbūlaṃ śaśibhāvitam || 392 ||\n \ndatvā'tha mūlamudrāṃ tu darśayenmūlamuccaran |\njapaṃ kṛtvā yathāpūrvamarghyādyairdhūpapaścimaiḥ || 393 ||\n \nsamabhyarcya samāhūya gurupūrvāṃśca sādhakān |\nsiddhāntaniratāṃscātha pañcakālaparāyaṇān || 394 ||\n \ndīkṣitāṃśca yathānyāyaṃ traividyāṃstadabhāvataḥ |\narghyānulepanābhyāṃ tu sragvarairdhūpapaścimaiḥ || 395 ||\n \nsamabhyarcya tatasteṣāṃ dadyādarghyodakaṃ kare |\nparitaḥ pāyasādīni pātrasthāni pṛthak pṛthak || 396 ||\n \nmahodanaṃ ca madhyasthaṃ caturdhā saṃvibhajya ca |\nprayacchedakamaṃśaṃ tu kāribhyaḥ śreyase tataḥ || 397 ||\n \ndvitīyamodanaṃ dadyāt seneśāya tataḥ param |\ntṛtīyamannaṃ dātavyaṃ sarveṣāṃ paricāriṇām || 398 ||\n \ncaturthaṃ vaiṣṇavānāṃ ca devāyatanavāsinām |\nārādhakaprāśanārthaṃ prāpaṇānnaṃ samācaret || 399 ||\n \ngomātrāṃ sādhyabījāni śālimudgādikāni ca |\nmātrāṃ ca tilaratnotthāṃ tathā cācchādanāmbaram || 400 ||\n \nniṣpuṃsanapaṭaṃ cātha tāmbūlaṃ ca viśeṣataḥ |\nprayaccheddeśikendrāya niyuktāyārcane kṣaṇe || 401 ||\n \nmahāvibhūtirdeveśaḥ sarvasaṅkalpasiddhidaḥ |\nyasmāt prāgātmasātkuryādbhogaśaktimanaśvarīm || 402 ||\n \nvyaktāṃ gurvādivakatreṇa bhunakti tadanantaram |\ntasmānniveditaṃ sarvaṃ vāsudevasya vai vibhoḥ || 403 ||\n \npradadyād gurupūrvebhyo niyatebhyaḥ sadārcane |\nrakṣaṇīyamabhaktebhyastaddānaṃ viṣṇuyājakaiḥ || 404 ||\n \nprāyaścittī bhaveddātā apātrapratipādanāt |\nprakṣipejjalamadhye tu viṣvaksenaniveditam || 405 ||\n \njalajānāṃ tīrajānāṃ jantūnāṃ tṛptaye'thavā |\njale kiñcidvinikṣipya śeṣamannaṃ tadagrataḥ || 406 ||\n \ntaddhaktānāṃ dvijātīnāṃ niratānāṃ svakarmasu |\nevaṃ santarpya deveśaṃ mahatā haviṣā tataḥ || 407 ||\n \nbhojyāsanagataṃ paścādanyatra śayanāspade |\nsuyitānapatākāḍhye puṣpamālādyalaṃkṛte || 408 ||\n \nsarvopakaraṇopete paryaṅkasyordhvato nayet |\napanīya ca mālyāni gandhāni vasanāni ca || 409 ||\n \nsvayaṃ kiñcit samādāya viṣvaksenasya vai tataḥ |\npradadyādavaśiṣṭaṃ tu paryaṅkasthasya vai vibhoḥ || 410 ||\n \narghyaṃ pādyāmbunā śāṭīṃ tathā pādānulepanam |\nsapratigrahamācāmaṃ hastasaṃmārjanāmbaram || 411 ||\n \ndatvā tataḥ sugandhaistu candanādyaiḥ samālabhet |\nvyajanaiḥ śramaśāntyarthaṃ saṃvījya ca samantataḥ || 412 ||\n \nvkathitaṃ ca mṛgasnehaṃ śaśicūrṇādhivāsitam |\nmardayitvātha devasya keśapāśe prasārite || 413 ||\n \nnānāvidhairgandhavadbhiḥ puṣpaiḥ saṃvalitāntaram |\nsragbhirnānāvidhābhiśca keśān saṃveṣṭayettataḥ || 414 ||\n \nnivedayedapūpāni pṛthukāni phalāni ca |\npānakaṃ tarpaṇajalaṃ nāḷikerarasānvitam || 415 ||\n \ntāmbūlaṃ śaśiṃsaṃyuktaṃ sāṅgaṃ vijñāpya vai vibhum |\nchatradīpānvito yāyādarghyabhṛt pācanālayam || 416 ||\n \ntatra naimittike kuṇ‍ḍe nitye vā saṃskṛte purā |\ntathaiva saṃskṛte vahnau prāgvat saṃtarpite sati || 417 ||\n \ntasmin jvālā jaṭādhāre hṛdgataṃ mantranāyakam |\navatīrya samidbhiśca saptabhistarpayettataḥ || 418 ||\n \npāyasādyairviśeṣeṇa pācitairakhilairapi |\nśaṅkhabherīninādena ghaṇṭāravasamanvitam || 419 ||\n \npūrṇāhūtiṃ tato dadyādājyasyācchinnadhārayā |\nkarmaśeṣaṃ samāpādya dadyācchiṣṭaṃ caruṃ guroḥ || 420 ||\n \ntato devāntikaṃ prāpya homakarma samarpayet |\nsaṃvibhajya pitṝn prāgvat saṃpradānasamanvitam || 421 ||\n \narcayitvārghyagandhādyaiḥ prāgvat kuryāt pradakṣiṇam |\nvijñāpya yānagaṃ kṛtvā devamantaḥ praveśayet || 422 ||\n \nsvasthānasthasya devasya dadyādarghyādikatrayam |\ntatra saṃrodhitaṃ mantraṃ prāgvanmūle niyojayet || 423 ||\n \ntatrāpi pūjayedbhogairarghyādyairdhūpapaścimaiḥ |\ntato vijñāpayeddevaṃ puṣpāñjalipurassaram || 424 ||\n \npūjito'si jagannātha mahatā haviṣā vibho |\ntvadīye mayi vātsalyāt tṛpto bhavitumarhasi || 425 ||\n \niti vijñāpya devasya caraṇāmburuhadvaye |\nmūlamantraṃ samuccārya prakṣipet kusumāñjalim || 426 ||\n \nmahodanasaparyādau prāpte naimittikādiṣu |\npūjanādutsavārcāyāḥ purastādvātha paścimāt || 427 ||\n \nsaśaktikaṃ mūlabimbaṃ sāṅgaṃ bimbaṃ ca sāśrayam |\nvihageśāvṛtidvārapālabhaktaiḥ samanvitam || 428 ||\n \nvimāneṣu bahiṣṭheṣu maṇṭape gopurādiṣu |\nvibhavavyūhamūrtīnāṃ sthāpitānāṃ vidhānataḥ || 429 ||\n \nprāgvat saṃpūjanaṃ kṛtvā mahānnaṃ vinivedayet |\nmukhyakalpamidaṃ proktaṃ madhyakalpe yathābalam || 430 ||\n \nekaikasyāḍhakādyena mānenānnaṃ prakalyet |\nmūlālayagataṃ devaṃ kevalaṃ vā samacayet || 431 ||\n \nprāsādasthasya nitye tu na saṃkalpyaṃ mahāhaviḥ |\ntadarthaṃ baliyānaṃ tu nācartavyaṃ hitecchunā || 432 ||\n \nmahodanaṃ ca snapane snapanaṃ ca mahodane |\nkartavyamavinābhūtaṃ dvitayaṃ mukhyakalpane || 433 ||\n \nanukalpe tadanyonyamekaikena vinā kṛtam |\nprabhūtodanayāgārthamanyayāgārthameva vā || 434 ||\n \nbimbe kasmiṃścidāvāhya pūjite tu yathāvidhi |\nsamārabdhe samāpte'smin yāge'kasmād dvijottama || 435 ||\n \nanye mahāhaviryāge prāpte naimittikādiṣu |\ndātavyaṃ tatra mantrajñairanyatrodvāsanādikam || 436 ||\n \ntata udvāsayedatra snapane'pyevameva hi |\nmūlabimbe yathā deyaṃ mantribhistu mahāhaviḥ || 437 ||\n \ntṛtīyāvaraṇādbāhye tathaivābhyantare'pi vā |\nmahotsavavidhau dadyāt kutracidvā mahāhaviḥ || 438 ||\n \nmahatā'nena haviṣā bhaktyā yaḥ pūjayeddharim |\nsa bhuktvā vipulān bhogānihaṃ loke ciraṃtanān || 439 ||\n \nkālāntare'tyaye prāpte prāptaṃ yātyacyutaṃ padam |\nviśeṣādabhiṣiktaiśca bhūpairbhūtahite rataiḥ || 440 ||\n \nvidhinānena kartavyaṃ mahodanasamarcanam |\nprāpnuvanti ca te śaśvat pratibhūpālamaṇḍalam || 441 ||\n \n"
}