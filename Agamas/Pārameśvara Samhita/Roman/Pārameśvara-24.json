{
    "filename": "Pārameśvara-24.txt",
    "content": "śrīḥ |\n\ncaturviṃśo'dhyāyaḥ |\n\nsanakaḥ |\nmune samyak samākhyātaṃ sudarśananṛsiṃhayoḥ |\npūrvāparamukhaṃ yantraṃ nānāmantrārṇapūritam || 1 ||\n \nmadhyamārabhya mantrāṇāṃ sāṅgānāṃ lakṣaṇaṃ param |\nnyāsārthamarcanārthaṃ ca samācakṣva yathākramam || 2 ||\n \nśāṇḍilyaḥ |\nsādhu pṛṣṭaṃ tvayā prājñārahasyāmnāyalakṣitam |\nsanaka tvaṃ śrṛṇuṣvātra mantrajātaṃ yathāsthitam || 3 ||\n \nsaṃkarṣaṇāt purā tuṣṭācchaṃkareṇa mayā'pi ca |\nhitāya sarvalokānāṃ yantrarūpaṃ guṇottaram || 4 ||\n \nsugupte bhūtale śuddhe varṇacakraṃ paristaret |\nakārādikṣakārāntaṃ sarvārṇamayarūpiṇam || 5 ||\n \nsvakṣanābhyaranemībhiḥ prathibhiścāpyalaṃkṛtam |\nkāraṇaṃ sarvamantrāṇāṃ akṣe praṇavamālikhet || 6 ||\n \nakārādyā visargāntāḥ svarā nābhyaṅgamāśritāḥ |\nkakārādīni bhāntāni tadarāṇāṃ triraṣṭake || 7 ||\n \nmādihāntāni nemau tu kṣārṇaṃ prathigaṇe sthitam |\nśabdabrahnamayaṃ cakraṃ purā varṇagaṇaṃ tataḥ || 8 ||\n \npraṇavādyairnamontaiśca saṃjñābhiḥ kramaśastataḥ |\nvinyasya mātṛkāyantraṃ svaṃ devaṃ vidhivadguruḥ || 9 ||\n \nsamabhyarcyārghyapuṣpādyairmātṛkāmantravigraham |\ntataḥ samuddharenmantrān sarvābhimatasiddhidān || 10 ||\n \njetuṃ śaktā'tmano yātu sṛṣṭisthitilayonmukhī |\nkiyāśaktiḥ samuddiṣṭā saṃkalpajananī purā || 11 ||\n \nkālarūpamadhiṣṭhāya tayaitadbṛṃhitaṃ jagat |\nkālacakraṃ jagajjakraṃ tasmāt saudarśanaṃ vapuḥ || 12 ||\n \ntamadhiṣṭhāya sā śaktirjīvabhūtā vyavasthitā |\nvinākṛtaṃ tayā sarvamasatkalpamidaṃ bhavet || 13 ||\n \ntasmāt samuddharecchaktimagnīṣomasamaprabhām |\nakṣādhārāṃ tu vai nityāmanādyantāṃ ca vaiṣṇavīm || 14 ||\n \npūrvaṃ nemyantimadvandvaṃ tadādyaṃ sānaladvayam |\nnābhituryāntimadvābhyāṃ piṇḍametadalaṃkṛtam || 15 ||\n \nsaudarśanamahāśaktiḥ sarvasiddhipradāyinī |\njīvabhūtā ṣaḍarṇasya prakāśānandarūpiṇī || 16 ||\n \nhṛdayādyaṅgasidhyarthaṃ piṇḍametat svarojjhitam |\ndīrghairādyaistribhiścāntyairbhedayennetrapaścimam || 17 ||\n \npraṇavādīni caitāni kuryādvai hṛdayādibhiḥ |\nnamaḥ svāhā vaṣaḍḍhuṃphaṭvauṣaḍbhirjātibhiḥ saha || 18 ||\n \nkamānniyojanīyāni vijñānādiguṇaiḥ saha |\nśakteḥ prakṛtirūpasya ṣaḍarṇasyoddhṛtiṃ śrṛṇu || 19 ||\n \npūrvavat samupāhṛtya cāntime dvayamantimam |\ntatrāṣṭaṃ satṛtīyaṃ syāt sārṇaṃ sāntyaṃtatontimam || 20 ||\n \nsapañcamasvaraṃ tacca kuryānnebhyādyabhūṣitam |\npaścādekādaśārārṇayuktaṃ taddviguṇāragam || 21 ||\n \nantyārṇamavimuktaṃ tu kuryāt pañcamaṣaṣṭhayoḥ |\nayaṃ saudarśano mantraḥ ṣaḍarṇaḥ samudīritaḥ || 22 ||\n \ntṛtīyaḥ pañcamaḥ ṣaṣṭhaḥ pratyekaṃ tryakṣaraḥ smṛtaḥ |\nanye'varṇasamopetā varṇāḥ syurdvyakṣarāstrayaḥ || 23 ||\n \neṣa kālātmano viṣṇorviśvarūpasya vācakaḥ |\nsatārayā ca śaktyāyamaṣṭārṇaḥ parikīrtitaḥ || 24 ||\n \nkṣetrakṣetrajñayuktyā tu yathā prakṛtigaḥ pumān |\nsthūlasa6kṣmātmako dhyeyastathā saudarśano hariḥ || 25 ||\n \ndarśanaṃ paratatvasya syāttadākhyānadarśanam |\ntanniṣṭhānāmidaṃ nityamajñānatimirāpaham || 26 ||\n \nchinatti saṃśayaṃ teṣāṃ samu pāyapravṛttaye |\nrūpāntaramidaṃ tasya saṃśayacchedakāriṇaḥ || 27 ||\n \nnūnaṃ varṇāśramācāraniṣṭhānāmānanena tu |\nbhinatti dūṣakān jantūn svakavidyāprabhāvataḥ || 28 ||\n \nlāñchitānāmanenāśu bhaktānāṃ bhāvitātmanām |\nkarastho vijayastu syādiha loke paratra ca || 29 ||\n \nkiṃ punarviṣaye yantre sthāpite pūjite sati |\nmune mantraprabhāvo'yamevamuktaḥ parantapa || 30 ||\n \nlakṣaṇaṃ hṛdayādyasya mantrasyāsya kramācchṛṇu |\nprāgeva hṛdayādīnāṃ mantrārṇāni yathākramam || 31 ||\n \nvinyasedbījabhūtāni tārānte bindunā tataḥ |\nāvisūnāṃ kramādante tathā sūryākṣaradvayāt || 32 ||\n \nmahāsudarśanajvālāpadayorantime'pi ca |\ncakrāyeti padaṃ ṣoḍhā śirontaṃ yojayet kramāt || 33 ||\n \nvijñānādiguṇaupetaiḥ turyāntairhṛdayādibhiḥ |\nnamaḥ svāhādijātyantaiḥ prāguktavidhinā likhet || 34 ||\n \ndhyeyānyākāravarttīni bogasthāneṣu mūlavat |\nvarṇabhūṣaṇavastrāstrabhujasaṃsthānaceṣṭitaiḥ || 35 ||\n \nvarmāstrejñeyamantrasya caramārṇadvayaṃ smṛtam |\nnamo nārāyaṇāyeti syādaṣṭārṇaṃ satārakam || 36 ||\n \nasya sāṅgānyupāṅgāni mantrārṇairbindubhuṣitaiḥ |\ncaramārṇena śeṣāṇi caraṇāntānyapi kramāt || 37 ||\n \nguṇaiśca hṛdayādyaiśca turyādyairjātibhissaha |\nsvarūpaṃ ṣoḍaśārṇasya mantrasya prāgudīritam || 38 ||\n \nhṛdayādipadāntāni kalpanīyāni pūrvavat |\ntatra dvādaśamaṃ bījaṃ huṃphaṭsvāhānta muccaret || 39 ||\n \nvibhorvarāhavaktrasya mantramānuṣṭubhaṃ śrṛṇu |\nsvarādyaṃ pañcamaṃ varṇamekībhūtaṃ samaṃ purā || 40 ||\n \nprāgvarṇamevamuddhṛtya jātimādyāṃ samāharet |\narāntaṃ tat tṛtīyaṃ ca tadante nemipañcamam || 41 ||\n \nnābhyekādaśamopetamaraṣoḍaśakaṃ tataḥ |\nvarāharūpāya padaṃ tadūrdhvaṃ vyāhṛtitrayam || 42 ||\n \npataye padamante'sya bhūpatitvamanantaram |\nme dehīti tataḥ paścāddāpayeti padaṃ tataḥ || 43 ||\n \nśirasā saha mantro'yaṃ dvātriṃśārṇaḥ prakīrtitaḥ |\naṅgāni kalpayedasya vibhaktaiḥ pañcadhā padaiḥ || 44 ||\n \nkramaśaḥ saptabhiḥ ṣaḍbhiḥ saptabhiścātha saptabhiḥ |\npañcabhirvarṇa saṃbhūtaiḥ praṇavādyairguṇottaraiḥ || 45 ||\n \nhṛdayādyastraparyantaisturyāntairjātibhiḥ saha |\naṅgaklṛptiriyaṃ proktā mantrasyāsya sulocana || 46 ||\n \nśaktiḥ svāhāsya bhūrbījaṃ parijñeyaṃ tatopari |\nmantraṃ nṛsiharūpasya prāksaṅkhyārṇaṃ samuccaret || 47 ||\n \npuro dayādyaṃ agrāntaṃ nābhyarṇāntādyasaṃyutam |\nkavīnāṃ madhyamaṃ pūrvaṃ ramāyāḥ saṃmatāntaram || 48 ||\n \nsvāhāntaṃ viṣṭarādyaṃ ca kṛṣṇāntaṃ corupūrvakam |\nnābhipañcadaśārṇena saṃyutaṃ tadanantaram || 49 ||\n \npūjāntaṃ lorghvakaṃ vādyamanantāntaṃ sabindukam |\nsahasrādyaṃ apūrvāntaṃ sarvatontamataḥ param || 50 ||\n \nmukuṭādyaṃ mukhāntaṃ ca nemyādyarṇasanvitam |\nkinnarāntaramādāya ṛchayādyarṇopari sthitam || 51 ||\n \nasyantaṃ bindusaṃyuktaṃ harerādyaṃ samaṃ tataḥ |\ngaṃbhīramadhyaṃ dhiṣaṇamadhyamaṃ karṣaṇāntimam || 52 ||\n \nnābhyantādyena saṃyuktaṃ tato bhadrādyameva ca |\nunnidrāntamanusvāraṃ amṛtābhyantaraṃ dvidhā || 53 ||\n \ntayorante'mṛtāntaṃ syāt vāyuṃ tasyopari sthitam |\ntato'nnāntyaṃ ramāntaṃ ca ramyāntaṃ haṃ samuddharet || 54 ||\n \nevamānuṣṭubho mantraḥ kīrtito nṛhareḥ paraḥ |\npañcamaṃ sasa kāntādyaṃ bījamasya prakīrtitam || 55 ||\n \nśaktiścaivaṃ savijñeyamindupūrvaṃ sabindukam |\npādaiścaturbhiḥ sarvaiśca praṇavādyairanukramāt || 56 ||\n \npañcāṅgānyasya mantrasya hṛdayādīni kalpayet |\npādānte yojayedetānanantātmana ucyate || 57 ||\n \ntataḥ priyātmane iti jyotirātmane ityapi |\nturyo māyātmane iti mantre candrātmane padam || 58 ||\n \njñānādihṛdayādīni jātyantāni yathāpurā |\npātāḷanṛharermantraścāṣṭāṣṭākṣara ucyate || 59 ||\n \nkramāt svarāntapūrvābhyāṃ yuktaṃ prathyarṇamuccaret |\naradvidaśakaṃ paścāt nemyādyaṃ protamosvarāt || 60 ||\n \narāntaṃ ca tṛtīyaṃ ca tadante nemipañcamam |\nnābhyekādaśamopetamakṣaraṃ ṣoḍaśāragam || 61 ||\n \nbinduyuktaṃ tataḥ śāntaharerekhābhiranvitam |\nkuśeśayāntamagnīti ca tadante netra pūrvakam || 62 ||\n \ntrāturādyaṃ yaśādyaṃ ca sādyaṃ parvatamadhyamam |\naṣṭārabhaṃ samādāya nemipañcakasaṃsthitam || 63 ||\n \nravinemipadaṃ paścācchāntādyaṃ yamalādikam |\ndvinavāraṃ ca sāntaṃ ca dvayametadvidhoccaran || 64 ||\n \naraikaviṃśaṃ ṣaṣṭhaṃ ca dvikametattathoccaran || 65 ||\n \nnemitṛtīyamakṣāntaṃ bhavetāṃ pūrvavaddvidhā || 66 ||\n \nkrameṇa bhūṣayedetamante varmāstraśīrṣakaiḥ || 67 ||\n \npātāḷanṛharermantraḥ catuṣṣaṣṭyarṇakaḥ smṛtaḥ || 68 ||\n \nbījamādyakṣaraṃ proktaṃ śaktiḥ svāhā ca sānugā || 69 ||\n \naṅgāni kalpayet kṣārṇaiḥ pūrvavat svarabhūṣitaiḥ || 70 ||\n \nante bindusamopetaiḥ praṇavādyairanukramāt || 71 ||\n \njñānādyastrāvasānaiśca turyāntairhṛdayādibhiḥ || 72 ||\n \npūrvavat samupetāni namaḥ svāheti jātibhiḥ || 73 ||\n \nnārasiṃhamathāṣṭārṇamantraṃ sarvārthasiddhidam || 74 ||\n \nnamasaḥ praṇavādyasya naretyarṇamathāntime |\nsiṃhāyeti padānto'yaṃ nṛsiṃhāṣṭārṇa īritaḥ || 75 ||\n \nkṣauṃ bījamasya nābhyarṇastṛtīyaḥ śaktirucyate |\nkalpayeddhṛdayādīni bījenaiva yathā purā || 76 ||\n \nkramaśaḥ keśavādīnāṃ mantrāṇāṃ lakṣaṇaṃ śrṛṇu |\nnavamaṃ cāṣṭamaṃ nemāvarādyaṃ mātṛkāntimam || 77 ||\n \ntridhaikaikaṃ kramāt kṛtvā bījadvādaśakaṃ yathā |\npaunaḥ punyena sarveṣāṃ yalavān yojayedadhaḥ || 78 ||\n \nnābhiṣaṣṭhasvarordhvasthānaṅkayedvindunopari |\ntārādihṛdayāntāni saṃjñābhisturyayā saha || 79 ||\n \nkeśavaḥ prathamo vācyastato nārāyaṇaḥ paraḥ |\nmādhavaścaiva govindo viṣṇuśca madhusūdanaḥ || 80 ||\n \ntrivikramo vāmanākhyaḥ śrīdharaḥ pajhalocanaḥ |\nhṛṣīkeśaḥ pajhanābho dāmodara iti śrutaḥ || 81 ||\n \nbījairdīrghasvaropaitaiḥ prāgvadaṅgāni kalpayet |\nteṣāṃ śriyādikāntānāṃ śrṛṇu mantrānanukramāt || 82 ||\n \nmātṛkāntaytrayaṃ kṣādyaṃ caturdhā prasterat purā |\nviṣvaksuyojyānyarṇāni tvadhobhāge yathākramam || 83 ||\n \nagnyambupṛthivīvārivarhnibhūjvalanā kramāt |\nvāridvayaṃ ca somaṃ ca pārthivadvitayaṃ tataḥ || 84 ||\n \nyojayedanalaṃ varṇaṃ ṣaṭsaptāṣṭasu mūrdhani |\nadhonavadvādaśayoḥ sarveṣāṃ cordhvataḥ punaḥ || 85 ||\n \nsvaraśaktyā sametena nābhyantādyena bhūṣayet |\nsvarajātyādiyuktāni bījāni hṛdayādayaḥ || 86 ||\n \nbahiścakragadāśārṅgakhaḍgādyairdikṣu bheditāḥ |\nviṣṇavo vāsudevādyā eteṣāṃ vācakān śraṇu || 87 ||\n \nādye cānte svare nābhau samuddhṛtya satārake |\npūrve cakradharāyeti saṃjñayā viṣṇave namaḥ || 88 ||\n \nanye gadādharāyeti tṛtīye śārṅgadhāriṇe |\nkhaṅgadhāriṇa ityante caturthasya niyojayet || 89 ||\n \ndviṣaṭkārṇena coddiṣṭā viṣṇaūnāṃ vācakāḥ pṛthak |\nsāṅgānyupāṅgānyeteṣāṃ mantrādyaiḥ prāgvadācaret || 90 ||\n \nbījāni yāni viṣṇūnāṃ vilomena svarāntimān |\ntānyuktāni hṛṣīkeśavyūhānāṃ samudīritāḥ || 91 ||\n \njanārdhanānāṃ vakṣyante mantrāḥ prācyānalāntarāt |\nikārādīni catvāri caikārādīnyanukramāt || 92 ||\n \nkuryāt praṇavapūrvāṇi teṣāmante yathā purā |\npūrvaṃ daṇḍadharāyeti sarveṣāṃ namasā nyaset || 93 ||\n \nhṛdādicaraṇāntāni mantrārṇaistu yathā purā |\nnṛsiṃhakroḍayormantraste prāgeva pradarśitaḥ || 94 ||\n \nantasthāśca tatoṣṭārṇo varṇānte ca svarā halaḥ |\nsuprasiddhāḥ samākhyātāstvaparāṅge nibodha tu || 95 ||\n \nsudarśanaṣaḍarṇasya prāksthamarṇacatuṣṭayam |\npurāhṛtya tataḥ paścāttannetrādye calāntime || 96 ||\n \nnemisthaṃ pañcamaṃ vraṇaṃ araṣoḍaśakopari |\nneminābhyostṛtīye ca viyojya tadanantaram || 97 ||\n \nnemyādyaṃ sānalaṃ hāntaṃ nābhyantā ttaddvayāṅkitam |\npiṇḍametannṛsiṃhasya viddyudvarṇasamanvitam || 98 ||\n \nsiṃhāntyaṃ hṛdayādyaṃ ca dvidhoddhṛtya dvayaṃ tataḥ |\nvarmāstre ca śiro jātyāyukteyaṃ dvinavākṣaram || 99 ||\n \nasyaiva daśāmo bījaṃ hanādyaṃ śaktirucyate |\nṣaḍaṅgamasya tārādyaṃ hṛdayādyaṃ kramācchṛṇu || 100 ||\n \nauṃkārarahitaṃ bījaṃ ṣoḍhā kṛtvā yathā purā |\nsvarairādyairvisargāntairnapuṃsakavivarjitaiḥ || 101 ||\n \nyojayitvā tadūrdhve tu padāni kramaśo nyaset |\ncakrarājapadaṃ pūrve jvālācakrapadaṃ tataḥ || 102 ||\n \njagaccakrapadaṃ paścādasurāntakasaṃjñitam |\npañcamaṃ dīptacakrākhyamante māhāsudarśanam || 103 ||\n \ncaturthyantaṃ niyojyānte paścājjñānādibhistathā |\nturyāntairhṛdayādyaiśca svāhādyābhiśca cātibhiḥ || 104 ||\n \ndvādaśārṇe nṛsiṃhasya bījaṃ pūrvaṃ mune śrṛṇu |\nnemisaptamamādāya prāgarārṇopalakṣitam || 105 ||\n \nyuktaṃ svarāntyapūrvābhyāṃ kuryādbījaṃ paraṃ tvidam |\nnatipraṇavamadyasthamekavīraṃ mahāprabham || 106 ||\n \nsarveṣāṃ siṃhamantrāṇāṃ dhyānabhedātmanāmidam |\njīvabhūtaṃ svarūpasya vācakaṃ viddhi kāmadam || 107 ||\n \nmūrtimantrān śrṛṇuṣvātha dvādaśākṣaramaṇḍitam |\npraṇavaṃ hārdayījātiḥ turyāntaṃ bhagavatpadam || 108 ||\n \nnārasiṃhāya dadyādvai padaṃ pañcākṣaraṃ tataḥ |\nviśvattrātṛnṛsiṃhasya mantreyaṃ dvādaśākṣaraḥ || 109 ||\n \ntārāntasyeda ..................daśākṣaraḥ |\nvakṣyante hṛdayādīni netrāntāni yathākramam || 110 ||\n \nṣoḍhāsya bījaṃ tārādyamākārādisamanvitam |\nbindunāṅkitameteṣāṃ yojanaṃ prāgvadācaret || 111 ||\n \nahgopāhgamayī vyāptiḥ savījairdvādaśākṣaraiḥ |\nsabindubhirguṇādyaiśca kalpayaṃ vā natibhiḥ saha || 112 ||\n \nvyāpako'yaṃ nṛsiṃhasya mūrtibhedagatasya ca |\nsāṅgo mantraḥ samuddiṣṭaḥ sarvābhimatasiddhidaḥ || 113 ||\n \nakṣamadhyagatā varṇā varṇitāścakramadhyagāḥ |\nsaṃjñāḥ sabinduprāgvarṇā natipraṇavamadhyagāḥ || 114 ||\n \nturyāntāśśaktisaṃghasya jayādyasya tu vācakāḥ |\nbhīmogrābhyāṃ ca bhūtābhyāṃ tathā mantradvayaṃ bhavet || 115 ||\n \nviṣṭare'bhiniviṣṭānāṃ mantrāṇāṃ lakṣaṇaṃ śrṛṇu |\nsādhyanāmasvarūpaṃ tu vyāpakaṃ vakṣyate punaḥ || 116 ||\n \ntārānte bījaṃ śaktiśca daivataṃ tasya cettataḥ |\nśāntiṃ puṣṭiṃ ca vaśyaṃ ca vijayaṃ caivamādikam || 117 ||\n \ndvitīyāntaṃ samuccārya kuruvīpsānvitaṃ tataḥ |\nyaṃccha yaccha padāntaṃ vā prākasthitaiḥ praṇavāntimaiḥ || 118 ||\n \naṅkayedavasāne ca sādhyalakṣaṇamīritam |\ndviraṣṭavarṇaṃ nṛharermantramānuṣṭubhaṃ param || 119 ||\n \npūrvameva samuddiṣṭhaṃ bāhye vāyavyamakṣaram |\nvarmāstrajātiyuktaṃ ca vāhnaṃ pārthivamakṣaram || 120 ||\n \nvistareṇa purā proktaṃ tasmānneha pratanyate |\nvakṣyate yantra dhartṝṇāṃ nāgānāṃ kṣādyamānvitam || 121 ||\n \nbindusvarānvitaṃ bījaṃ praṇavādyaṃ tataḥ param |\nyuktaṃ pratyekasaṃjñābhisturyāntābhirnamo'ntimam || 122 ||\n \niti śeṣādināgānāṃ mantrā samyagudīritāḥ |\nśaktyā satārayā yāntraiḥ saudarśanaṣaḍakṣaraiḥ || 123 ||\n \nekaikaṃ bhedayedvarṇamaṣṭārṇasyordhvato'pyadhaḥ |\nnārāyaṇāstramantro'yaṃ kalpāntahutabhukprabhaḥ || 124 ||\n \nabhidhāyākṣaraṃ pūrvaṃ cakrādyastragaṇasya tu |\nyuktaṃ vahnivisargābhyāṃ bījaṃ vā praṇavānvitam || 125 ||\n \ntataḥ saṃjñā caturthyantā yojanīyā phaḍantimā |\ncakrādiṣoḍaśāstrāṇāmiti mantrāḥ prakīrtitāḥ || 126 ||\n \njñātvaivaṃ yantramāhātmyaṃ yorcayedvidhipūrvakam |\ndigbandha vahṇiprākāra gāyatryā vāhanādikaiḥ || 127 ||\n \nyāgopakaraṇairmantrairbhoga dāna vivarjitaiḥ |\nkramāt sarvaphalāvāptirmantrasiddhiśca jāyate || 128 ||\n \ndaśadigbandhamantrāṇāṃ vakṣyate lakṣaṇaṃ purā |\noṃ pūrvaṃ puruṣāyeti svāhāntaṃ tadanantaram || 129 ||\n \nastreṇa bandhayāmīti svāhāntaṃ ca ṣaḍakṣaram |\niti digbandhamantro'yamīrito duṣṭadoṣahṛt || 130 ||\n \npraṇavaṃ prāk samuddhṛtya manuṃ vāgnijāyayoḥ |\nāyāntaṃ vinyaseccakraṃagniprākārasaṃjñitam || 131 ||\n \nkīrtitāṃ cakragāyatrīṃ śrṛṇu cakraprasādanīm |\njātipūrvaṃ puraskṛtya cakrāyeti samuddharet || 132 ||\n \ndvitīyaṃ viṣṇugāyatryā nṛsūktādyakṣaratrayam |\ntetrābyāṃ padamādāya nemipūrbāntayojitam || 133 ||\n \ndhīmahīti tadante no viniveśyo'nivāritaḥ |\ngāyatryantaṃ samuddhārya tadante caturakṣaram || 134 ||\n \nsaudarśanī samuddiṣṭhā gāyatrī tārakākṣarā |\nsatārakā purā ceyaṃ bhavedekākṣarādhikā || 135 ||\n \ntāradvayaṃ puroddhṛtya paramaṃ padamuddharet |\ndhāmetivasthitaṃ cātha nemyādyaṃ dvinavārakam || 136 ||\n \ndvidaśāragataṃ varṇaṃ nābhipañcamamūrdhani |\ntatastu gṛhakāmyayo iti pañcārṇamuddharet || 137 ||\n \nyutaṃ nemidvitīyena dvinavāragataṃ tataḥ |\nṣoḍaśāragataṃ varṇaṃ dvitīyasvarasaṃyutam || 138 ||\n \nnemipañcamavarṇaṃ ca ṣoḍaśāragataṃ punaḥ |\nnābhidvitīyasaṃbhinnaṃ nemyantaṃ tārapaścimam || 139 ||\n \ntṛtīyasvarasaṃyuktaṃ tṛtīyaṃ nemimaṇḍalāt |\nnemyantamāsvaropetamarāntaṃ ca svarāntaram || 140 ||\n \nsvaraṃ tṛtīyaṃ saṃyojya tataśca dvinavāragam |\nnyūnaviṃśāragordhvaṃ taddvinavākṣaramūrdhani || 141 ||\n \nsvaraṃ tṛtīyaṃ saṃyojya tataśca dvinavāragam |\npunarmantraśarīreti praṇavāntaṃ tato namaḥ || 142 ||\n \npunaśca namasā yukto mantra āvāhanocitaḥ |\npradāne sarvabhogānāṃ mantraste saṃprakāśyate || 143 ||\n \npraṇavaṃ pūrvamuccārya sarvabhogaikakāraṇam |\nnemyantaṃ bindusaṃyuktaṃ tridhedaṃ padamapyatha || 144 ||\n \ngṛhāṇeti śiro'ntoyaṃ bhogadānasya vācakaḥ |\nāvāhane tathārcāyāṃ visarjanavidhau tathā || 145 ||\n \npraṇavaṃ pūrvamuddhṛtya saṃbodhya bhagavanniti |\nmantramūrtepadaṃ dadyāt svapadaṃ ca dvitīyayā || 146 ||\n \nāsādaya kṣamasveti praṇavāntaṃ samuddharet |\nparaprayuktamantrāṇāṃ śaktihrāsanatatparaḥ || 147 ||\n \nsamastavīryamantrāḍhyaṃ mune mantravaraṃ śrṛṇu |\npraṇavaṃ pūrvamuddhṛtya praṇavādyaṃ sabindukam || 148 ||\n \nṣaḍarṇasyāstramantraprākṣaḍarṇaṃ praṇavojjhitam |\nproktasyārṇadvayaṃ pūrvaṃ cakrarājapadaṃ tataḥ || 149 ||\n \nsarvaśabdaṃ dahadvandūpūrvaṃ duṣṭabhayaṃkaram |\ncintāmūlaṃ padaṃ paścādbhindi bhindīti vai tataḥ || 150 ||\n \ndvidhā vidāraya padaṃ mantraṃ hrāsaya hrāsaya |\nbhakṣayeti padadvandvaṃ bhūtānīti tataḥ param || 151 ||\n \ntrāsaya trāsayetyante varmāstre ca śirontime |\nekasaptatimantro'yaṃ śaktihrāsākhya īritaḥ || 152 ||\n \nmantramānuṣṭubhaṃ vakṣye sarveṣāmabhayapradam |\nbhagavanniti saṃbodhya sarveti padamuddharet || 153 ||\n \nvijayeti padaṃ paścāt sahastrāreti tatparam |\naparājiteti śaraṇaṃ padaṃ tvāmityanantaram || 154 ||\n \nprapanno'smīti tatpaścāddvitīyāntaścaśrīkaram |\nśrīpadādyaṃ tataḥ paścāt sudarśanamiti kramāt || 155 ||\n \nprapattiriti vikhyātā sarbapāpakṣayaṃkarī |\nvakṣye nṛsihyagāyatrīmaparāṅgasya pūjane || 156 ||\n \nvajreti dvyakṣaraṃ pūrvaṃśrṛṅkhalāyetyataḥ param |\nāyāntaṃ tīkṣṇadaṃṣṭreti vijhaheti padaṃ tataḥ || 157 ||\n \nvajreti dvyakṣarasyānte nakhāyeti ca dhīmahi |\nādyaṃ ca caramādyaṃ ca gāyatryāḥ padamuddharet || 158 ||\n \nsiṃheti savisargaṃ ca gāyatryantaṃ tato nyaset |\nācareduktamantrābhyāmāvāhanavisarjane || 159 ||\n \ndigbandhaṃ ca sahāstreṇa prāguktena samācaret |\nanyeṣāmaṅgamantrāṇāṃ viniyogo yathā purā || 160 ||\n \niti nigaditametanmantrajālaṃ yathāva |\nnmukhayugaḷasamete yantrarāje niviṣṭam || 161 ||\n \nhṛdibahirapi bhogairyāni yojyāni tāni |\nprakaṭayatu kadācit kaṣṭabuddheḥ parasya || 162 ||\n \n"
}