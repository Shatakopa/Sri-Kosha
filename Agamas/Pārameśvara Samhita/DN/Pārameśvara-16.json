{
    "filename": "Pārameśvara-16.txt",
    "content": "श्रीः |\n\nषोडशोऽध्यायः |\n\nसनकः |\nस्थापनं मन्त्रबिम्बानां परिज्ञातं यथाविधि |\nमहोत्सवविधानं तु श्रोतुमिच्छामि सांप्रतम् || १ ||\n\nशाण्डिल्यः |\nमहोत्सवं प्रवक्ष्यामि यथावन्मुनिपुङ्गव |\nसव इत्युच्यते दुःखं विद्वद्भिः समुदाहृतम् || २ ||\n\nउद्गतः स सवो यस्मात् तस्मादुत्सव उच्यते |\nनित्यो नैमित्तिकः काम्यस्त्रिविधः स महोत्सवः || ३ ||\n\nवत्सरे वत्सरे यस्तु क्रियते स तु नित्यकः |\nभूमिकंपे दिशां दाहे महोत्पातेषु सत्सु च || ४ ||\n\nदुर्भिक्षे व्याधिते राष्ट्रे तथा वै शत्रुसंकटे |\nअनावृष्टौ च सर्वत्र नक्षत्रपतने च खात् || ५ ||\n\nहसने भगवन्मूर्तेरङ्गानां चलने सति |\nरोदने चासनाद्बिम्बे परिभ्रमति सत्तम || ६ ||\n\nव्यत्यासे शशि सूर्यस्य तथान्येष्वेवमादिषु |\nशान्त्यर्थं यत् प्रकुर्वीत स नैमित्तिक उच्यते || ७ ||\n\nचतुर्णां पुरुषार्थानामुद्दिश्यान्यतमं फलम् |\nउत्सवोऽनुष्ठितः काम्यः संकल्पितफलप्रदः || ८ ||\n\nएकैकमुत्सवं विद्धि त्रिविधं मुनिपुंगव |\nउत्तमादिविभेदेन तत्र चोत्सवकौतुके || ९ ||\n\nक्रियते हयुत्सवो यस्तु स उत्तम उदाहृतः |\nनित्यः स्नपनबिंबे यः स मध्यम उदीर्यते || १० ||\n\nबिम्बे नित्योत्सवार्थे तु यः स्यात् स तु कनीयसः |\nकुम्भे वा विष्टरे चक्रे यः स आभाससंज्ञितः || ११ ||\n\nअन्येनापि प्रकारेण भूयस्त्रैविध्यमुच्यते |\nपरिभ्रमणकाले तु यात्राबिंबस्य पूर्वतः || १२ ||\n\nकुमुदाद्यैस्तु भूतेशैः पटेषु लिखितैर्द्विज |\nसध्यानंसिद्धये यद्वा हेमादिद्रव्यनिर्मितैः || १३ ||\n\nविभवस्यानुगुण्येन रक्षार्थं हेतिना तथा |\nसर्वसंपूरणार्थं तु गरुडेनापि वै सह || १४ ||\n\nग्रामादौ बलिदानं तु यत्र नित्यं समाचरेत् |\nस एष उत्सवो विप्र भवेदुत्तमसंज्ञितः || १५ ||\n\nपरिभ्रमसमारम्भात् पूर्वमेव महामते |\nनित्योत्सवार्थबिंबस्य सन्निधावन्नमूर्तिना || १६ ||\n\nसार्धं च चक्रराजेन अथवा केवलस्य तु |\nसन्निधौ बलिबिंबस्य बलिं दत्वा विधानतः || १७ ||\n\nप्रासादे बलिबिंबादि प्रवेश्य तदनन्तरम् |\nयत्र यात्रार्थबिंबस्य परिभ्रमणमाचरेत् || १८ ||\n\nग्रामे वा नगरे वापि स तु मध्यमसंज्ञितः |\nसन्निधौ चक्रराजस्य बलिं दत्वा पुरैव तु || १९ ||\n\nदेवयात्रा भवेद्यत्र भवेत् स तु कनीयसः |\nमुख्यानुकल्पभेदाच्च द्विविधः परिकीर्तितः || २० ||\n\nकलशे मण्डले बिंबे वह्नौ च यजनं विभोः |\nनित्यशः क्रियते यत्र मुख्यकल्पः स कीर्तितः || २१ ||\n\nबिंबे वह्नौ च यजनं यत्र स्यात् सोनुकल्पकः |\nपरसूक्ष्मस्थूलभेदादेकैकस्त्रिविधः स्मृतः || २२ ||\n\nएकत्रिपच्चसप्ताहो नवाहश्च परः स्मृतः |\nद्वादशाहोऽर्धमासश्च एकविंशतिवासरः || २३ ||\n\nसूक्ष्मः स्थूलः सप्तविंशद्दिनो मासस्तथा ऋतुः |\nषण्मास अभ्दमेवं हि उत्सवास्तु त्रयोदश || २४ ||\n\nभूयो मुख्यादिबेदेन द्विविधः स तु कीर्तितः |\nउत्सवाहर्गणात् पूर्वं यथोक्ते वासरे द्विज || २५ ||\n\nध्वजस्यारोहणं कृत्वा तत्पश्चात् क्रियते तु यः |\nमुख्यकल्पमिदं विद्धि दैवाद्वा मानुषात्तु वा || २६ ||\n\nकुतश्चित् कारणाद्विप्र पूर्वमुक्ते तु वासरे |\nन कल्पिते ध्वजारोहे तूत्सवारम्भवासरे || २७ ||\n\nध्वजस्यारोहणं कृत्वा तत्पश्चात् क्रियते तु यः |\nअनुकल्पमिदं विद्धि ह्येष तु त्रिविधः स्मृतः || २८ ||\n\nध्वजारोहणपूर्वस्तु देवताह्वानपूर्वकः |\nअह्कुरार्पणपूर्वस्तु तथा च मुनिपुंगव || २९ ||\n\nध्वजारोहणपूर्वस्तु राजराज्यसुखप्रदः |\nदेवताह्वानपूर्वस्तु स्वर्गभोगफलप्रदः || ३० ||\n\nअङ्कुरार्पणपूर्वस्तु सर्वेषां मोक्षदो भवेत् |\nउत्सवारंभदिवसे दिवारोप्य ध्वजं निशि || ३१ ||\n\nभेरीताडनमन्वक् च पालिकास्वंकुरान् क्षिपेत् |\nध्वजारोहणपूर्वस्तु ह्येष उत्सव उच्यते || ३२ ||\n\nआघोष्य भेरीं प्रथमं ध्वजारोहणमन्वतः |\nततोंकुरार्पणं ह्येष देवताह्वानपूर्वकः || ३३ ||\n\nअङ्कुरारोपणं विप्र पूर्वं तु रजनीममुखे |\nततोन्वक् स्याद्ध्वजारोहो भेरीताडनमन्वतः || ३४ ||\n\nअह्कुरारोपपूर्वस्तु ह्येष उत्सव उच्यते |\nउत्सवं हयुत्तमं विद्धि त्रिवारं प्रतिवत्सरम् || ३५ ||\n\nद्विवारं मध्यमं प्रोक्तं ह्येकवारं कनीयसम् |\nचतुर्वारं पञ्चवारं षड्वारं विभवे भवेत् || ३६ ||\n\nमन्त्रमूर्तिप्रतिष्ठानकाल एव महामते |\nप्रासादस्य शिखाग्रे तु स्थापितः खगराड्ध्वजः || ३७ ||\n\nहेतिराजसमायुक्तौ यत्र तत्र सदा द्विज |\nविना त्वन्यध्वजारोहमुत्सवं परिकल्पयेत् || ३८ ||\n\nतत्राप्यन्यध्वजारोहं कुर्याद्वा विभवे सति |\nकुर्यादुत्सवमन्यत्र ध्वजारोहणपूर्वकम् || ३९ ||\n\nतीर्थयात्रानुगुण्येन ध्वजारोहं प्रकल्पयेत् |\nउत्सवेषु च सर्वेषु तीर्थयात्रादिनं श्रृणु || ४० ||\n\nचैत्रादिषु च मासेषु श्रवणर्क्षेऽयनद्वये |\nविषुवद्वितये वापि चन्द्रसूर्योपरागयोः || ४१ ||\n\nद्वादश्यां पौर्णमास्यां च दर्शे च नवमीतिथौ |\nमासर्क्षेपि च रोहिण्यां तथा चोत्तरफलगुने || ४२ ||\n\nपुनर्वस्वाख्यनक्षत्रे प्रतिष्ठादिवसे तथा |\nनगरग्रामजन्मर्क्षे प्रासादारम्भवासरे || ४३ ||\n\nराज्ञां जन्मदिने वापि अबिषेकदिने तथा |\nएकस्मिन्नेषु सर्वेषु तीर्थयात्रां समाचरेत् || ४४ ||\n\nएतेषु यस्मिन्नक्षत्ते तीर्थयात्रा प्रकल्पिता |\nयदा तु तत् स्याद्द्विगुणं मासि ह्युत्सवकल्पिते || ४५ ||\n\nतदा कुर्यात् तीर्थयात्रां मासान्तस्थे तु तद्दिने |\nफाल्गुणादिषु सर्वेषु मासेष्वेवं प्रकल्पयेत् || ४६ ||\n\nपञ्चाहात्तु समारभ्य एकत्रिंशद्दिनान्तिमम् |\nतीर्थयात्रादिनादर्वागेकविंशतिमे दिने || ४७ ||\n\nद्वजस्यरोहणं कुर्यादुत्सवार्थं प्रयत्नतः |\nयद्वा कल्याणदिवसं त्रिगुणीकृत्य तावताम् || ४८ ||\n\nआदौ दिनानां कर्तव्यो ध्वजारोहो द्विजोत्तम |\nसप्तविंशतिमे ब्रह्नन् उत्सवारम्भवासरात् || ४९ ||\n\nपूर्वं दिने तु तत्संख्ये ध्वजमारोहयेत् सुधीः |\nत्रिंशद्दिने तु तत्संख्ये दिने पूर्वे समाचरेत् || ५० ||\n\nऋतूत्सवादित्रितये ह्युत्सवारंभवासरात् |\nएकोनविंशतिदिने ध्वजारोहणमाचरेत् || ५१ ||\n\nअष्टादशदिने वापि द्वादशाहेथवा भवेत् |\nएकविंशद्दिनाद्ये वमुत्सवानां त्रिकेपि च || ५२ ||\n\nएवमेव ध्वजारोहमाचरेद्देशिकोत्तमः |\nअंकुरानर्पयित्वा हि पुण्ये पूर्वं यथोदिते || ५३ ||\n\nध्वजमारोहयेत् पश्चान्मङ्गलं मङ्गले दिने |\nयस्मिन् दिने ध्वजारोहं कुर्यात् तत्पूर्वमेव तु || ५४ ||\n\nद्वादशाहे नवाहे वा सप्ताहे पञ्चमेहनि |\nतृतीयेऽहनि वा कुर्यादंकुरारोपणं द्विज || ५५ ||\n\nतद्विधानं हि विस्तारात् समाकर्णय सांप्रतम् |\nत्रिविधानि च पात्राणि मंगलांकुररोपणे || ५६ ||\n\nपालिका घटिकाश्चेति शरावाश्चेतिभेदतः |\nपालिकानामथोच्छ्रायः पच्चविंशांगुलो भवेत् || ५७ ||\n\nतदाननस्य विस्तारो भवेद्वै षोडशांगुलः |\nअष्टांगुलस्तदुच्छ्रायो ह्यं गुलं वलयं ततः || ५८ ||\n\nभवेत् कण्ठबिलं विप्र ततोष्टांगुलविस्तृतम् |\nआरभ्य वक्त्रवलयात् यावत्कण्ठबिलं द्विज || ५९ ||\n\nह्रासयेदनुपातेन तन्नालं द्वादशांगुलम् |\nउच्छ्रायादथ विस्तारान्मध्यतस्तु षडंगुलम् || ६० ||\n\nअधस्तादंगुलानां तु चतुष्कं विस्तृतं भवेत् |\nततः कण्ठबिलाच्चैव ह्रासयेदनुपाततः || ६१ ||\n\nपादपीठमधोत्सेधाद्विज्ञेयं चतुरंगुलम् |\nदशांगुलस्तद्विस्तारस्तत्संधिश्चांगुलो भवेत् || ६२ ||\n\nतत्सन्धेश्च भवेन्नाहं सार्धमेकांगुलं द्विज |\nउन्मत्तकुसुमाकारं वक्त्रं पझाकृतिर्भवनेत् || ६३ ||\n\nपालिकोत्सेधतुल्यास्तु घटिकाः समुदाहृताः |\nअंगुलत्रयहीना वा तदूर्ध्वं कलशाकृतिः || ६४ ||\n\nघटिकाः पञ्चवक्त्राः स्युरेतासां मध्यमं मुखम् |\nषडंगुलं च विस्तीर्णं चतुर्दिक्षु चतुष्टयम् || ६५ ||\n\nचतुरंगुलविस्तारं कलशोदरविस्तृतिः |\nषोडशांगुलमानोत्था शेषं प्राग्वत् समाचरेत् || ६६ ||\n\nयदांगुलत्रयन्यूनास्तदा सप्तांगुलोच्छ्रितम् |\nतदाननं तु तन्नालं अर्धोत्तरदशांगुलम् || ६७ ||\n\nसार्धत्रयांगुलं पीठं प्राग्वत् सर्वत्र विस्तरः |\nशरावाः पालिकोत्सेधतुल्याः पञ्चभिरंगुलैः || ६८ ||\n\nहीना वा वक्त्रविस्तारात् समारभ्य महामते |\nपादपीठस्य विस्तारं यावत्तावत्क्रमेण तु || ६९ ||\n\nपूर्वोक्तात् पादहीना तु भवेत् सर्वत्र विस्तृतिः |\nभवेत् त्रिपादहीना तु पादपीठस्य विस्तृतिः || ७० ||\n\nयदा शरावा हीनाः स्युरंगुलैः पञ्चभिस्तदा |\nमुखं षडंगुलोच्छ्रायं तन्नालं तु दशांगुलम् || ७१ ||\n\nत्र्यंगुलं पादपीठं स्यात् प्राग्वत् सर्वत्र विस्तृतिः |\nतदुत्तममानं तु पात्राणां कथितं द्विज || ७२ ||\n\nएतदेव मुनिश्रेष्ठ पादहीनं तु मध्यमम् |\nअर्धहीनं तु तन्मानमधमं परिकीर्तितम् || ७३ ||\n\nअतो न्यूनं न कर्तव्यं कदाचित् सिद्धिकांक्षिभिः |\nहेमादिलोहजाः सर्वे मृण्मया वा यथावसु || ७४ ||\n\nप्रत्येकं पालिकादीनां द्विषट्कं चोत्तमं भवेत् |\nद्विरष्टकं वा षट्त्रिंशद्विभवे सति कल्पयेत् || ७५ ||\n\nप्रत्यष्टकं मध्यमं स्याच्चतुष्कमधमं भवेत् |\nसर्वार्थे पालिकाः प्राग्वत् षोडशाष्टौ यथाबलम् || ७६ ||\n\nचतस्रो वा ततस्तासु मंगलांकुरकल्पनम् |\nअयुग्मा मानुषे कार्ये दैवे युग्मास्तु पालिकाः || ७७ ||\n\nमहोत्सवे ध्वजारोहे ह्युत्सवावसरेऽथवा |\nपवित्रारोहणे चैव तथा स्थापनकर्मणि || ७८ ||\n\nजीर्णोद्धारविधौ चापि सहस्रकलशे तथा |\nत्रिवर्गपालिका यद्वा भवेदुत्तमसंख्यया || ७९ ||\n\nभवेन्मध्यमया वापि नान्यथा द्विजसत्तम |\nकर्मस्वन्येषु सर्वेषु यथावित्तं यथारुचि || ८० ||\n\nअंकुरावापनस्थानमण्टपं परिकलपयेत् |\nप्रथमावरणे वापि द्वितीयावरणेपि वा || ८१ ||\n\nतृतीयावरणे वापि चतुर्थावरणेपि वा |\nशुभे विविक्तेऽभिमते देशे वै देशिकोत्तमः || ८२ ||\n\nचतुर्दिक्षु चतुर्द्वारं चतुर्वन्दनमालिकम् |\nदर्भमालापरिक्षिप्तं मुक्तादामविराजितम् || ८३ ||\n\nविततक्षौमसंछन्नं गोमयालिप्तभूतलम् |\nप्रदीपमालाविततमक्षतैश्चापि सर्वतः || ८४ ||\n\nसुधाचूर्णैश्च धवलैः चित्रिताभ्यन्तरस्थलम् |\nमण्टपं कल्पयित्वैवं यद्वा स्नपनमण्टपे || ८५ ||\n\nयागाख्यमण्डपे वापि कुर्यादंकुररोपणम् |\nअंकुरानर्पयेद्रात्रौ य इच्छेद्राष्ट्रवर्धनम् || ८६ ||\n\nबीजानामधिपः सोम ओषधीशोऽमृतात्मकः |\nन प्रीणाति सदा ब्रह्नन् अंकुरार्पणमह्नि चेत् || ८७ ||\n\nतस्मात् सर्वप्रयत्नेन रात्र्यामेवांकुरार्पणम् |\nकुर्यात् सम्यग्विधानेन भगवद्भक्तिसंयुतः || ८८ ||\n\nतस्मिन् जगत्प्रिये प्रीते शीतांशौ प्राणिजीवने |\nतद्देशे सर्वसस्यानां संपत्तिर्महती भवेत् || ८९ ||\n\nगवां च लोकमातॄणां नॄणामपि च सर्वशः |\nअज्ञानादह्नि कुर्याच्चेदंकुराणामथार्पणम् || ९० ||\n\nअशोभनं भवेद्राष्ट्रं असमृद्धजनान्वितम् |\nसद्यः कालीनके विप्र कर्मणि स्याद्दिवापि च || ९१ ||\n\nयद्यदत्रोपयोग्यं स्यात्तत् सर्वं तु समार्जयेत् |\nसंभृत्य सर्वसंभारानाचार्यो मूर्तिपैः सह || ९२ ||\n\nस्नातः कृताह्निकश्चैव सोत्तरीयः स्वलंकृतः |\nनूतनक्षौमवसनः सोष्णीषः सांगुलीयकः || ९३ ||\n\nसुरभीकृतसर्वांगः स्रग्वी संमृष्टकुण्डलः |\nश्वेतया मृत्स्नया सम्यक् परिक्लृप्तोर्ध्वपुण्ड्रकः || ९४ ||\n\nपवित्रपाणिर्नियतः प्राणायामपरायणः |\nकृताचामः कृतन्यासो जपन् वै द्वादशाक्षरम् || ९५ ||\n\nतदर्थमर्थयित्वा तु यजमानसमन्वितः |\nभगवन्तं जगद्योनिं पूजयित्वा विधानतः || ९६ ||\n\nकलशे मण्डले बिंबे वह्नौ सन्तर्प्य वै क्रमात् |\nबिंबेऽग्ना वथ बिंबे वा उत्तमादिव्यपेक्षया || ९७ ||\n\nततस्त्वभिनवे पात्रे सौवर्णे राजतेऽथवा |\nतिलसर्षपनीवारशालिमाषप्रियंगवः || ९८ ||\n\nकुलुत्थमुद्गनिष्पावयवगोधूमवेणवः |\nबीजानि द्वादशैतानि ष्टथक् पात्रेषु वा द्विज || ९९ ||\n\nसंभृत्य तु मुनिश्रेष्ठ स्थापयित्वा तु मूर्धनि |\nदीक्षितस्य तु विप्रस्य पुष्पाक्षतकरांजलिः || १०० ||\n\nआचार्यः प्रविशेत् सार्धं साधकैर्भगवन्मयैः |\nप्रासादाभ्यन्तरं विप्र तत्राधारोपरि न्यसेत् || १०१ ||\n\nबीजपात्रं ततोऽर्घ्येण गन्धैः पुष्पैश्च धूपकैः |\nसंपूज्य मूलबिंबस्थं तथा चोत्सवबिंबगम् || १०२ ||\n\nबीजपात्रं ततोऽभ्यर्च्य देवाय विनिवेदयेत् |\nसह शंखनिनादैश्च मंगलैर्गीतनिस्वनैः || १०३ ||\n\nतूर्यनादैश्च विविधैः श्रुतिघोषैः समन्ततः |\nततो विज्ञापयेन्मन्त्रमिममुच्चस्थया गिरा || १०४ ||\n\nदेवदेव जगन्नाथ यात्रोत्सवनिमित्ततः |\nध्वजार्थमंकुरारोपं करिष्यामि प्रसीद ओम || १०५ ||\n\nइति विज्ञाप्य देवस्य तत्रानुज्ञामवाप्य च |\nस्थापयित्वा तु तत् पात्रं दीक्षितस्यैव मूर्धनि || १०६ ||\n\nसाधकैः सहितो विप्र बहिर्निर्गत्य देशिकः |\nविष्वक्सेनं तु वा तार्क्ष्यं हनुमत्प्रमुखं तु वा || १०७ ||\n\nहेतीशं वापि वस्त्राद्यैरलङ्कृत्य विशेषतः |\nयानादिकं समारोप्य प्रक्षाल्याद्भिः खनित्रकम् || १०८ ||\n\nनवेन वाससाच्छाद्य भूषयित्वा तु माल्यकैः |\nदेशिको वाहयेद्विप्रैः शूद्रैर्वा दीक्षितैर्द्विज || १०९ ||\n\nच्छत्रध्वजपताकाभिः सार्धमंकुरपात्रकैः |\nत्रिविधैः पालिकाद्यैश्च शंखतूर्यादिभिः सह || ११० ||\n\nआम्नायोद्धोषणपरैर्भक्तैर्भागवतैर्विभोः |\nगायकैर्गणिकाभिश्च तथान्यैर्मङ्गलैः सह || १११ ||\n\nक्रमात् प्रदक्षिणीकृत्य सर्वेष्वावरणेषु च |\nदिशं प्राचीमुदीचीं वा अथवा प्रागुदग्दिशम् || ११२ ||\n\nअदूरं समनुप्राप्य तत्रोद्याने मनोहरे |\nकेवले वा शुचौ देशे मृदं शुद्धां समाहरेत् || ११३ ||\n\nअस्त्रमन्त्रेण धरणीं संप्रोक्ष्य प्रथमं गुरुः |\nमहीसूक्तेन संस्पृश्य ध्यायन्नेकाग्रचेतसा || ११४ ||\n\nमूर्तिं देवस्य वाराहीमभ्यर्च्य कुसुमैर्भुवम् |\nअस्त्रांबुना प्रोक्षितेन पुष्पैरभ्यर्चितेन च || ११५ ||\n\nखनित्रेण खनेद्भूमिं प्राङ्मुखः क्रोडमन्त्रतः |\nलोहजे भाजने मृत्स्नां वेत्रजे वा यथारुचि || ११६ ||\n\nगृहीत्वा मूलमन्त्रेण वेष्टयित्वा च वाससा |\nप्रत्यग्रेण तथा नद्या वालुकां गोमयं तथा || ११७ ||\n\nगोकुलात् पूर्ववत् पात्रे गृहीत्वाऽच्छाद्य वाससा |\nयानादिके समारोप्य यद्वा दीक्षितमूर्धनि || ११८ ||\n\nगत्वा प्रदक्षिणं ग्रामं प्रविशेन्मण्टपं ततः |\nमण्टपं शोधयित्वा तु स्नपनोदितवर्त्मना || ११९ ||\n\nततो मण्टपमध्ये तु सूत्राण्यास्फालयेत् क्रमात् |\nप्रागायतानि प्रथमं क्रमात् सप्तदश क्षिपेत् || १२० ||\n\nउदगायतसूत्राणि चतुर्दश निपातयेत् |\nसूत्रात् सूत्रादन्तरालं षोडशांगुलसम्मितम् || १२१ ||\n\nत्रयाधिकदशैव स्युः पूर्वपश्चिमपङ्क्तयः |\nएवं षोडशसंख्याता दक्षिणोत्तरपङ्क्तयः || १२२ ||\n\nबीजपात्रप्रतिष्ठार्थं पूर्वपश्चिमपङ्क्तिषु |\nमध्ये पङ्क्तित्रयं स्थाप्य वीध्यर्थं द्वितयं मृजेत् || १२३ ||\n\nभूयश्च पङ्क्तित्रितयं स्थापयेत् पाश्वयोर्द्वयोः |\nदक्षिणोत्तरमध्ये तु स्थाप्यं पङ्क्तिचतुष्टयम् || १२४ ||\n\nद्वितयं द्वितयं पार्श्वे वीथ्यर्थं विमृजेत् पुनः |\nचतुश्चतुश्च पङ्क्तीनां स्थापयेत् क्रमयोगतः || १२५ ||\n\nअशास्वष्टासु मध्ये च शराबघटपालिकाः |\nद्वादश द्वादश स्थाप्या शतमष्टोत्तरं भवेत् || १२६ ||\n\nआग्नेये दक्षिणे भागे नैरृतेपि च पालिकाः |\nघटिका वारुणे ब्राह्ने तथा पौरन्दरेपि च || १२७ ||\n\nशरावा मारुते सौम्ये त्वीशाने च यथाविधि |\nप्रत्येकं पालिकादीनां षोडशत्वेन कल्पयेत् || १२८ ||\n\nदक्षिणोत्तरगं सूत्रपञ्चकं विनिवेशयेत् |\nप्रागायतानि सूत्राणि पूर्ववद्विनिवेशयेत् || १२९ ||\n\nआचरेत् पूर्ववद्विप्र प्राक्प्रत्यक्पङ्क्तिकल्पनम् |\nतत्र दक्षिणतः पङ्क्तिचतुष्के स्थापयेत् क्रमात् || १३० ||\n\nपालिकाः षोडश पुरो मध्ये पङ्क्तिचतुष्टये |\nघटिकाः षोडश न्यस्य उत्तरे विनिवेशयेत् || १३१ ||\n\nशरावानपि तत्संख्यानथ द्वादशकल्पने |\nदक्षिणोत्तरसूत्राणि चत्वार्यत्र विनिक्षिपेत् || १३२ ||\n\nपूर्वापराणि सूत्राणि पूर्ववद्विनिपातयेत् |\nअष्टाधिकानि कोष्ठानि चत्वारिंशद्भवन्ति हि || १३३ ||\n\nयाम्ये द्वादश कोष्ठानि स्थापयित्वा ततो मृजेत् |\nवीथ्यर्थं भागषट्कं तु मद्यतः स्थापयेत् ततः || १३४ ||\n\nभागद्वादशकं पश्चात् भागषट्कं विलोपयेत् |\nभूयश्चोत्तरदिकस्थाप्यं कोष्ठद्वादशकं क्रमात् || १३५ ||\n\nन्यसेत्तु पालिकादीनि भागद्वादशकत्रये |\nआग्नेयादीशपर्यन्तं दक्षिणाशादितः क्रमात् || १३६ ||\n\nप्रत्येकं पालिकादीनामष्टसंख्याप्रकल्पने |\nदक्षिणोत्तरसूत्राणि त्रितयं तु निपातयेत् || १३७ ||\n\nअन्यत् सर्वं भवेत् प्राग्वत् अथ प्रतिचतुष्टये |\nदक्षिणोत्तरगं सूत्रं त्रितयं विनिपातयेत् || १३८ ||\n\nपूर्वपश्चिमसूत्राणि ह्येकादश विनिक्षिपेत् |\nसर्वार्थे पालिकानां तु षोडशानां परिग्रहे || १३९ ||\n\nपञ्च दक्षिणसूत्राणि प्राक्सूत्राणि तथा क्षिपेत् |\nप्राक्सूत्रान् पञ्च चाष्टानां दक्षसूत्रत्रयं क्षिपेत् || १४० ||\n\nचतुर्विंशतिसंख्यानां पालिकानां परिग्रहे |\nपूर्वदक्षिणसूत्राणां सप्तकं पञ्चकं क्षिपेत् || १४१ ||\n\nचतुः परिग्रहे सूत्रत्रितयं त्रितय क्षिपेत् |\nपूर्ववत् सूत्रपातः स्यादाद्यः संख्यासु पञ्चसु || १४२ ||\n\nएवमास्फाल्य सूत्राणि विभवेच्छानुसारतः |\nपदेषु पालिकादीनां शालिभिर्व्रीहिभिस्तथा || १४३ ||\n\nआढकादिमितैः प्राग्वदुत्तमादिव्यपेक्षया |\nवृत्तां वा चतुरश्रां वा कल्पयेत् पीठिकां क्रमात् || १४४ ||\n\nपालिकादीनि पात्राणि क्षालयेन्मूलमन्त्रतः |\nसहदेवीं च दूर्वां च सार्धमश्वत्थपल्लवैः || १४५ ||\n\nशिरीषपल्लवैश्चापि निशापत्रैस्तथैव च |\nकण्ठेषु पालिकादीनां बन्धयेत्तदनन्तरम् || १४६ ||\n\nकुशकाशतृणैस्तेषां बिलमूलानि पूरयेत् |\nबिलानि प्रथमं मृद्भिर्वालुकाभिरनन्तरम् || १४७ ||\n\nकरीषचूर्णैरुपरि समृद्धं पूरयेद्विलम् |\nयद्वा मृदादिकं विप्र सर्वं संमिश्र्य पूरयेत् || १४८ ||\n\nकोष्ठेषु विन्यसेत्तानि पालिकादीन्यनुक्रमात् |\nआग्नेयादीशपर्यन्तं प्रतिस्कन्धं द्विजोत्तम || १४९ ||\n\nद्वादशानां तु नवकं अष्टोत्तरशेतं न्यसेत् |\nब्राह्नादीशानपर्यन्तमुदितक्रमयोगतः || १५० ||\n\nएवं सर्वं समापाद्य दीक्षितैः परिचारकैः |\nतत्तत् सर्वं समापाद्य यद्यत् प्रागनुपार्जितम् || १५१ ||\n\nसमारभेत् ततः कर्म देशिकः प्राङ्मुखः पदे |\nपश्चिमे घटिकास्थानादुपाविश्यासने शुभे || १५२ ||\n\nन्यासमुद्दिश्य विधिना प्रोक्षणार्घ्यं प्रकल्पयेत् |\nदेहविन्यस्तमन्त्राणां कुर्यादर्घ्यादिनार्चनम् || १५३ ||\n\nद्वारपालार्चनं कृत्वा विभवेच्छानुरूपतः |\nतोरणानि ध्वजांश्चैव द्वारकुंभांश्च पूजयेत् || १५४ ||\n\nसौवर्णं राजतं वापि ताम्रजं मृण्मयं तु वा |\nसुगन्धतोयैः संपूर्णमुपरिष्टाद्विभूषितम् || १५५ ||\n\nस्रक्चन्दनाक्षतैः कुम्भमाधारस्योपरि न्यसेत् |\nआत्मनस्त्वग्रतः पश्चाद् बह्वृचादीन् क्रमेण तु || १५६ ||\n\nवाचयेत् स्वस्तिपुण्याहं देशिकेन्द्रः स्वयं ततः |\nआचार्यैः साधकैश्चापि सार्धमर्घ्यादिपूजितैः || १५७ ||\n\nपुण्याहं वाचयेद्विप्र मङ्गलं कलशं वहन् |\nयजेदर्घ्यादिभिः पश्चात् पालिकाद्यधिदेवताः || १५८ ||\n\nअढ्जनाभं परं चैव पझनाभं ध्रुवं तथा |\nपात्रस्कन्धत्रिके विप्र क्रमेण परिपूजयेत् || १५९ ||\n\nपालिकानां द्वादशके वह्न्यादीशानपश्चिमम् |\nअनन्तादि द्वादशकं घटिकाद्वादशे ततः || १६० ||\n\nकूर्मादीनां द्वादशकं शरावाणां तु द्वादशे |\nद्विषट्कमेकश्रृंगाद्यं क्रमेण परिपूजयेत् || १६१ ||\n\nप्रत्येकं पालिकादीनां कृते षोडशकल्पने |\nअनन्ताद्यं च षट्त्रिंशत् पातालशयनान्तिमम् || १६२ ||\n\nलक्ष्म्यादिमतिपर्यन्तं शान्तिद्वादशकं यजेत् |\nप्रत्येकं पालिकादीनां षट्त्रिंशत् पातालशयनान्तिमम् || १६३ ||\n\nचतुष्टयं तु मूर्तीनां स्वप्नाख्यपदसंस्थितम् |\nप्रभवाप्यययोगेन जाग्रद्रूपं तथाष्टकम् || १६४ ||\n\nमूर्त्यन्तराणां द्वादशकं तच्छक्तीनां चतुस्त्रयम् |\nअनन्ताद्यं च्च षट्त्रिंशत् पातालशयनान्तिमम् || १६५ ||\n\nस्वधादीनां च शक्तीनां चतुस्त्रिंशच्च तत्परम् |\nचक्रशंखौ क्रमाद्भोगैरर्घ्यगन्धादिर्भियजेत् || १६६ ||\n\nअष्टके केशवाद्याश्च तदीयाः शक्तयो यजेत् |\nचतुष्के केशवाद्यांस्तु केवलान् द्वादशे यजेत् || १६७ ||\n\nसर्वार्थे पालिकानां तु क्रमात् षोडशके यजेत् |\nवासुदेवादिचतुरः केशवादींश्च द्वादश || १६८ ||\n\nअष्टके वासुदेवादीन् प्रभवाप्यययोगतः |\nचतुष्के वासुदेवादीन् प्रभवानुक्रमेण तु || १६९ ||\n\nएममिष्ट्वा क्रमेणैव बीजानि क्षालयेत् ततः |\nगव्येन पयसा सम्यङ्भन्त्रेण द्वादशात्मना || १७० ||\n\nबीजानां नामधेयैस्तु चतुर्थ्यन्ते पृथक् पृथक् |\nअर्घ्याद्यैः पूजयित्वा तु वाससा परिवेष्ट्य च || १७१ ||\n\nहुतावशिष्टमाज्यं तु तदन्यं वापि संस्कृतम् |\nआदाय लोहजे पात्रे मृण्मये वा यथारुचि || १७२ ||\n\nउभाभ्यां चैव हस्ताभ्यां दूर्वामादाय मूलतः |\nघृते निमज्य चाग्राणि पालिकादिषु सेचयेत् || १७३ ||\n\nहस्तव्यत्यासमार्गेण वह्व्यादीशानपश्चिमम् |\nप्रतिस्कन्धं घृतारोपे दूर्वाभेदः प्रकीर्तितः || १७४ ||\n\nएवं कृत्वा घृतारोपं भूयृ स्कन्धादिदेवताः |\nप्रपूज्य सर्वबीजानि मन्त्रयेद्द्वादशात्मना || १७५ ||\n\nआचार्यादीननुज्ञाप्य देशिकेन्द्र उदङ्मुखः |\nप्राङ्मुखो वा मुहूर्ते तु शोभने पालिकादिषु || १७६ ||\n\nद्वादशाक्षरमन्त्रेण सर्वबीजानि वापयेत् |\nयद्वाजितन्तामन्त्रेण ह्युभयेनाथवा द्विज || १७७ ||\n\nआग्नेयादीशपर्यन्तं प्रतिस्कन्धं क्रमेण तु |\nशंखदुंदुभिनिर्घोषजयनादसमन्वितम् || १७८ ||\n\nबीजानि द्वादशोक्तानि वपेद्द्वादशसु क्रमात् |\nयद्वा सर्वाणि संमिश्य वपेदिच्छानुरूपतः || १७९ ||\n\nबीजानामप्यलाभे तु मुद्गमेकं तु वापयेत् |\nआचार्यानुमताश्चान्ये देशिकाः साधका अपि || १८० ||\n\nवपेयुर्ध्यानसंयुक्ताः केवलं गुरुरेव वा |\nहरिद्राचूर्णसंमिश्रैर्जलैः कुसुमवासितैः || १८१ ||\n\nबहुभिः सेचयेद्विप्र देशिकेन्द्रः क्रमेण तु |\nप्रतिस्कन्धोपरिष्टात्तु चन्द्रमण्डलमध्यगम् || १८२ ||\n\nतत्कान्तिसन्निभं देवं स्वदेहोत्थैर्निरन्तरैः |\nसिंचन्तममृतौघैश्तु बीजान्युप्तानि सर्वतः || १८३ ||\n\nध्यात्वार्चयित्वा पात्राणि नवैस्तु सदृशौः शुभैः |\nआच्छादयित्वा वसनैः प्रतिस्कन्धं क्रमेण तु || १८४ ||\n\nवासुदेवं जगद्योनिं सर्वेषामूर्ध्वतो यजेत् |\nभूतक्रूरबलिं दद्यादष्टदिक्षु द्विजोत्तम || १८५ ||\n\nभूतानां कुमुदादीनां पूर्वादिक्रमयोगतः |\nतदाप्रभृति ते सर्वे रक्षन्ति कुमुदादयः || १८६ ||\n\nआचार्यांश्च गुरूपन् सर्वान् साधकान् वैष्णवानपि |\nप्रभूतैस्तु ततोद्दिष्टैस्ताम्बूलीसुमनःफलैः || १८७ ||\n\nगुरुं च तोषयेद्वित्तैर्यजमामानः प्रयत्नवान् |\nक्रमादुत्यद्धृत्य तान् सर्वान् सुगुप्ते स्थापयेत् ततः || १८८ ||\n\nमण्टपेशानकोणे वा देशेऽन्यत्र यथारुचि |\nतत्रापि पालिकादीनां परितोष्टासु दिक्षु च || १८९ ||\n\nभूतानां कुमुदादीनां ऐन्द्रादिक्रमयोगतः |\nबलिं तु मण्‍टपे दद्यात् भूतक्रूरविधानतः || १९० ||\n\nदीपान् बहूननिर्वाणान् परितः परिदीपयेत् |\nऊनाधिक्योपशान्त्यर्थं शतमष्टोत्तरं हुनेत् || १९१ ||\n\nद्वादशाक्षरमन्त्रं तु जपेद्वा बिंबसन्निधौ |\nकुम्भादिस्थानगस्याथ विभोः कुर्याद्विसर्जनम् || १९२ ||\n\nपरितः पालिकादीनां प्रतिरात्रं पृथक् पृथक् |\nदद्याद्दिवा रजन्यां वा बलिं कालद्वयेपि बा || १९३ ||\n\nप्रातः कर्मदिने दद्याद्बलिं देशिकसत्तमः |\nयदा चोप्तानि बीजानि तदाप्रभृति नित्यशः || १९४ ||\n\nन कश्चित् प्रविशेत् तत्र न स्पृशेद्वा कथंचन |\nआचार्य एव प्रविशेत् तच्छिष्यो वा समाहितः || १९५ ||\n\nउच्छिष्टादीनि सर्वाणि दूरतः परिवर्जयेत् |\nअदत्वा तु बलिं कांचिन्न कुर्यात् पालिकाक्रियाम् || १९६ ||\n\nहरिद्रावारिभिः सिञ्चेदङ्कुराण्यभिवृद्धये |\nअंकुरान् श्यामलान् रक्तान् कृष्णान् तिर्व्यग्गतांस्तथा || १९७ ||\n\nअप्ररूढान् मुनिश्रेष्ठ वर्जयेत्तु प्रयत्नतः |\nश्यामेषु द्रव्यनाशः स्याद्रक्तेषु कलहो भवेत् || १९८ ||\n\nकृष्णेषु मानसी पीडा रोगी तिर्यग्गतेषु च |\nअप्ररूढेषु मरणं भवेत् तत्र न संशयः || १९९ ||\n\nशुभं पीतेषु शुक्लेषु ऋजुष्वूर्ध्वगतेष्वपि |\nसर्वसंपत्समृद्धिश्च कर्तुः कारयितुर्भवेत् || २०० ||\n\nकर्मार्थमह्कुराण्यादौ यः समारोपयेदगुरुः |\nस एव कर्म कार्त्स्न्येन कुर्यात् प्राज्ञोपि नेतरः || २०१ ||\n\nअनुज्ञया वा तत्पुत्रः शिष्यो वा तत् समापयेत् |\nएवं सर्वेषु यागेषु अङ्कुरारोपणं भवेत् || २०२ ||\n\nदेशं कालं यथा वित्तं ज्ञात्वा स्वाधीनतां तथा |\nउक्तं सर्वं समभ्यूह्य कुर्यात् कर्म प्रधानकम् || २०३ ||\n\nएवं कृत्वांकुरारोपं ध्वजार्थं पटमाहरेत् |\nयथावित्तानुसारेण क्रीतं वाऽभिनवं शुभं || २०४ ||\n\nदुकूलपट्टं देवाङ्गं चित्रक्षौममथापि वा |\nअथ कार्पासिकं वापि नीलरोमादिवर्जितम् || २०५ ||\n\nसुलक्षणं दृढं स्निग्धं हस्तमानमिहोच्यते |\nशिष्यदेशिककर्तृस्थैर्हस्तैर्मानं प्रकल्पयेत् || २०६ ||\n\nआद्यं द्वादशहस्तं स्यात् दशहस्तं तु मध्यमम् |\nअधमं चाष्टहस्तं स्यात् विस्तारं च चतुष्करम् || २०७ ||\n\nउत्तमं स्यात् त्रिहस्तं तु मध्यमर्धाधिकं भवेत् |\nत्रिहस्तमधमं विद्धि तत्राद्ये द्विजसत्तम || २०८ ||\n\nद्विहस्तं शिखरार्थं तु कल्पयेद्देशिकोत्तमः |\nतद्वत् पुञ्छं प्रकुर्वींत अधोभागे ध्वजस्य तु || २०९ ||\n\nमध्यतःसप्तहस्तेन लेखयेद्विनतासुतम् |\nशिरोदण्डनिवेशार्थं हस्तार्धं परिकीर्तितम् || २१० ||\n\nपाददण्डनिवेशार्थं तद्वन्मानं भवेद्द्विज |\nमध्यमस्याथ वक्ष्यामि समासादवधारय || २११ ||\n\nहस्तमर्धादिकं विप्र संयुक्तं त्रिभिरंगुलैः |\nकल्पयेच्छिखरार्थं तु तद्वत् पुच्छं प्रकीर्तितम् || २१२ ||\n\nमध्यतो हस्तषट्केण गरुडं तु समालिखेत् |\nदण्डद्वयनिवेशार्थं शेषं तु परिकल्पयेत् || २१३ ||\n\nअधमस्याथ वक्ष्यामि पटस्य मुनिपुंगव |\nपादाधिकेन हस्तेन शिखरं स्यात् तथा भवेत् || २१४ ||\n\nअधः पुच्छं तु हस्तार्थे दण्डद्वयनिवेशनम् |\nमध्यतः पञ्चहस्तेन वैनतेयं समालिखेत् || २१५ ||\n\nभूयो विध्यन्तरं वक्ष्ये विभवेच्छानुसारतः |\nआद्यं त्रिपञ्चहस्तं स्यान्मध्यमं तु त्रयोदशम् || २१६ ||\n\nएकादशकरायाममधमं परिकीर्तितम् |\nअर्धाधिकं चतुर्हस्तं विस्तारं चोत्तमं भवेत् || २१७ ||\n\nपादाधिकं मध्यमं स्यादधमं पादहीनकम् |\nपादाधिकं द्विहस्तं तु उत्तमे शिखरार्थतः || २१८ ||\n\nतद्वत् पुच्छं तु हस्तेन दण्डद्वयनिवेशनम् |\nमद्यतश्चाष्टभिर्हस्तैर्गरुडं तु समालिखेत् || २१९ ||\n\nमध्यमे शिखरं हस्तयुग्मं पुच्छमधस्तथा |\nदण्डद्वयनिवेशार्थं अष्टांशोनेन हस्ततः || २२० ||\n\nत्र्यंगुलोत्तरसप्तार्धैर्हस्तैर्गरुडमालिखेत् |\nअधमं त्वथ वक्ष्यामि पादोनात्तु करद्वयात् || २२१ ||\n\nशिखरं स्यात्तथा पुच्छं पादोनेन करेण तु |\nदण्डद्वयनिवेशः स्यात् पादोनकरसप्तके || २२२ ||\n\nगरुडं तु लिखेद्विद्वान् भूयो विध्यन्तरं श्रृणु |\nउत्तमं नवहस्तं तु सप्तहस्तं तु मध्यमम् || २२३ ||\n\nअथमं पञ्चहस्तं तु त्रिविधः पठ उच्यते |\nतदर्धं चैव विस्तारं तदर्धं शिखरं भवेत् || २२४ ||\n\nतत्समं पुच्छमप्युक्तं कर्णपुच्छं तथैव च |\nमूलबिंबसमायामं द्वारायाममथापि वा || २२५ ||\n\nआयामार्धेन विस्तीर्णं पादेन कृतशेखरम् |\nशिखरेण समं पुच्छं तदर्धं कर्णपुच्छकम् || २२६ ||\n\nपक्षद्वयेपि पूर्वोक्ते कर्णपुच्छेन कल्पयेत् |\nबालाख्यध्वजवस्त्रं तु पटाख्यपरिसम्मितम् || २२७ ||\n\nविस्तारं पटतुल्यं तु पूर्ववच्छिखरं भवेत् |\nनिर्णेजितं खलीयुक्तं शोषितं लक्षणान्वितम् || २२८ ||\n\nपटं विचित्रयेद्विद्वान् शिल्पिना कुशलेन वै |\nच्छत्रं तु शिखरे कुर्यात् पार्श्वयोः श्वेतचामरे || २२९ ||\n\nअधोऽनेकदलं पझं तदधः पूर्णकुम्भकम् |\nकुम्भस्य पार्श्वे विलिखेत् सांकुरं पालिकागणम् || २३० ||\n\nदीपौ सुशोभनौ कुर्यात् पालिकानां तु पार्श्वयोः |\nध्वजं तु गरुडाकारं एकमूर्तेस्तु सत्तम || २३१ ||\n\nसत्यः सुपर्णो गरुडस्तार्क्ष्यश्च चतुरात्मनः |\nपञ्चमूर्तेस्तु चत्वारो विहगेश्वरसंयुताः || २३२ ||\n\nसुपर्णतालमकरृश्या वा चतुरात्मनः |\nतत ऊर्ध्वं तु सर्वेषां व्यूहानां गरुडो ध्वजः || २३३ ||\n\nपटमध्ये तु गरुडं द्विभुजं विधृताञ्जलिम् |\nपुष्पांजलिपुटं वाथ सुवर्णाचलसन्निभम् || २३४ ||\n\nगगने गमनारंभपक्षविक्षेपणान्वितम् |\nकुञ्चितो वामपादस्तु दक्षिणः पृष्ठतः स्थितः || २३५ ||\n\nकिंचिदायतवृत्ताक्षं नीलदीर्घाग्रनासिकम् |\nअतीव शान्तवेषं तु तथा प्रहसिताननम् || २३६ ||\n\nबालचन्द्रसमाकारदंष्ट्राद्वयविराजितम् |\nकुटिलभ्रकुटीभंगं भंगुरालकशोभितम् || २३७ ||\n\nकम्बुग्रीवं बृहद्बाहुं पीनांसं दृढवक्षसम् |\nपृथूदरं निम्ननाबिं रोमराजिविराजितम् || २३८ ||\n\nसुवृत्तकनकस्तम्भपीवरो रुद्वयान्वितम् |\nहेमरंभासमाकारजंघाक्रान्तपदद्बयम् || २३९ ||\n\nकरण्डमकुटाक्रान्तपुष्पापीडविराजितम् |\nवृत्तवैपुल्यमानेन लोचने पझपत्रवत् || २४० ||\n\nभ्रूयुग्मं नारसिंहोक्तं घ्राणाग्रं शुकतुण्डवत् |\nसिंहवन्मध्यदेशस्तु तद्वंशं गजपृष्ठवत् || २४१ ||\n\nतदेवं दैवदैर्घ्येण विस्तृतं हंसपक्षवत् |\nस्वपक्षमानाद्द्विगुणं तत्पुच्छं शतशाखिनम् || २४२ ||\n\nसर्वेषां विद्धि सामान्यं विशेषाख्यमथोच्यते |\nमकुटादिसपादान्तं नानारत्नेन शोभितम् || २४३ ||\n\nहारकेयूरकटकब्रह्नसूत्रविभूषितम् |\nप्रलंबकर्णपाशान्तविश्रान्तशुभकुण्डलम् || २४४ ||\n\nललाटतिलकोपेतं पुष्पकर्णावतंसकम् |\nरत्नांगुलीयकोपेतं शिंजिनीरंञ्जितांघ्रिकम् || २४५ ||\n\nअन्यैराभरणैर्दिव्यैर्भूषितं सर्पभूषणम् |\nनीलांबरधरं नीलवारवाणविराजितम् || २४६ ||\n\nफुल्लरक्तोत्फलदलस्रग्भिर्मण्डितकन्धरम् |\nतथाविचित्रकुसुमस्रग्भिरन्याभिरुज्ज्वलम् || २४७ ||\n\nअनन्तो वामकटको यज्ञसूत्रं तु वासुकिः |\nतक्षकः कटिसूत्रं तु हारः कार्कोटकस्तथा || २४८ ||\n\nपझो पक्षिणकर्णे तु महापझस्तु वामतः |\nशंखः शिरः प्रदेशे तु गुलिकच भूजान्तरे || २४९ ||\n\nएतैरष्टोरगैराद्यैर्भूषितं भुजगोत्तमैः |\nअनन्तः शुक्लवर्णाभः रक्तवर्णस्तु वासुकिः || २५० ||\n\nतक्षकः पीतवर्णाभो धूम्रः कार्कोटकस्तथा |\nशंखस्तुहिनवर्णाभो गुलिकस्त्वलिसन्निभः || २५१ ||\n\nपझः पझसमानाभो महापझस्तु पिंगलः |\nपञ्चवर्णैर्लिखेदेवं देवं पञ्चायुधं तथा || २५२ ||\n\nचक्रं खङ्गं शरं चैव शंखं शार्ङ्गं गदां क्रमात् |\nपटोर्ध्वे हयुभये पार्श्वे विलिखेच्च यथाविधि || २५३ ||\n\nतदधो दक्षिणे भागे वह्विमण्डलमालिखेत् |\nतद्वल्लिखेद्वामभागे स्वस्तिकं लक्षणान्वितम् || २५४ ||\n\nलेपयेत् पटशेषं तु श्यामलेनासितेन वा |\nविचित्रपुष्पसंयुक्तपत्रवल्लीसमन्वितम् || २५५ ||\n\nएवं शिल्पिवरेणैव कारयेद्देशिकोत्तमः |\nशूद्रेण वा द्विजश्रेष्ठ दीक्षितेन यथाविधि || २५६ ||\n\nकुलालेनाथवा मन्त्री कारयेत् कुशलेन च |\nसामान्यलक्षणं ह्येतत् कीर्तितं द्विजसत्तम || २५७ ||\n\nअङ्गुलादिविभागेन विशेषणवधारय |\nअष्टाधिकशतैकांशाद्यद्बिंबेंऽगुलमीरितम् || २५८ ||\n\nतत्रैव मूलबिंबोत्थैरङ्गुलैः परिकल्पयेत् |\nतद्वाहनस्य मानं तु विभागमवधारय || २५९ ||\n\nतस्य बिंबसमुत्थेन तालेन मुखमण्डलम् |\nद्व्यंगुलं तु ललाटोर्ध्वं जटाबन्धो द्विलोचनम् || २६० ||\n\nद्व्यंगुलेनोन्नतं कण्ठं उरः पञ्चांगुलं स्मृतम् |\nअष्टांगुलं तदुदरं कटिः पञ्चांगुलोन्नता || २६१ ||\n\nनवांगुलोन्नतावूरू जानुनी द्व्यंगुले स्मृते |\nअष्टांगुलोच्छ्रिते जंधे द्व्यंगुले पादपिण्डिके || २६२ ||\n\nशममेकं कलाहीनं तद्ग्रीवायास्च वेष्टनम् |\nबिंबतुल्या परिज्ञेया सर्वदास्यांगविस्तृतिः || २६३ ||\n\nद्विषड्भागादिकं विद्धि वेष्टनं ह्युदरस्य वा |\nपरिधिः कटिदेशस्य चतुर्णेत्राधिकस्तु वै || २६४ ||\n\nबिंबोक्तसदृशं बिद्धि तदूर्वोमूलवेष्टनम् |\nतदेव जंघामध्यस्य जंघानत्स्य तदेव हि || २६५ ||\n\nपादः पञ्चकलायामश्चतुरंगुलविस्तृतः |\nत्र्यंगुलं पार्ण्णिदेशाच्चाप्यंगुष्ठौ च कलासमौ || २६६ ||\n\nविज्ञेयास्त्वंघ्रिदैर्घ्या यवोनांगुलयः क्रमात् |\nनाभिरन्ध्रं सुविस्तीर्णं द्व्यर्धलोचनविस्तृतम् || २६७ ||\n\nतद्वाहुमस्तकं विद्धि उच्छ्रायेण द्विलोचनम् |\nभुजोपभुजयुग्मं यत् तद्द्वितालसमं स्मृतम् || २६८ ||\n\nमध्यमांगुलिपर्यन्तं मणिबन्धान्नवांगुलम् |\nत्रिकलः पाणिविस्तारस्तन्नखा निशितोन्नताः || २६९ ||\n\nकलार्धेनाधिकं बाहोस्तदर्धं बाहुवेष्टनम् |\nबिंबोक्तांशद्वयेनैव स्तनभूर्लोचनेन तु || २७० ||\n\nवृत्तवैपुल्यमानेन लोचने पझपत्रवत् |\nभ्रूयुग्मं नारसिंहोक्तं घ्राणाग्रं शुकचञ्चुवत् || २७१ ||\n\nकलार्धमानदीर्धं च तद्वंशं गजपृष्ठवत् |\nस्वायामदीर्धं तत्पक्षयुगलं कुक्षिदेशगम् || २७२ ||\n\nतदेव दैर्घ्यादर्धेन विस्तृतं हंसपक्षवत् |\nस्वपक्षमानाद्द्विगुणं तत्पुच्छं शतशाखिनः || २७३ ||\n\nसपक्षमेवमायामं सात्यं त्ववयबान्वितम् |\nसर्वेषां विद्धि सामान्यं विशेषाख्यमथोच्यते || २७४ ||\n\nऊरु द्वयान्नयेद्ध्रासमङ्गुलानां त्रयं तथा |\nजंघाकाण्डोच्छ्रितेः कुर्याज्जङ्घाभ्यां चात्र वेष्टनम् || २७५ ||\n\nबिंबाख्यमणिबन्धस्य समं मूलान्महामते |\nजंघादेशात्तदर्देन सह चार्धाङ्गुलेन तु || २७६ ||\n\nपादे जालं परिज्ञेयं विस्तारेण षडंगुलम् |\nशेषं सत्योदित्तं सर्वं सर्वेषां विद्धि सर्वदा || २७७ ||\n\nकिन्तु पादोत्थितौ पक्षौ दैर्घ्यात्तद्दलविस्तृतौ |\nएषां चोड्डीयमानानां सायामा पक्षविस्तृतिः || २७८ ||\n\nपञ्चानां च परिज्ञेया स्थितानामर्धलक्षणा |\nपटे तु लिख्यमाने तु पक्षदैर्घ्यं तु पार्श्वयोः || २७९ ||\n\nयावत् पटसमाप्तिः स्यात् पक्षास्त्वग्रसमन्विताः |\nसंख्याताः संख्यया विप्र पच्च सप्ताद्ययुग्मया || २८० ||\n\nयद्वा बिंबोक्तमार्गेण अष्टोत्तरशतांगुलैः |\nसत्यादीनां तु पच्चानां अंगप्रत्यंगकल्पना || २८१ ||\n\nयद्वा मध्यांगुलैर्मध्यपर्वदैर्ध्यसमुत्थितैः |\nदेशिकीयैरंगुलैस्तु सनैरष्टाभिरेव च || २८२ ||\n\nसत्यादीनां तु पञ्चानां मानं कुर्यात्तु देशिकः |\nमूलबिंबस्य बाह्वन्तो नाभ्यन्तो वा तदुच्छ्रयः || २८३ ||\n\nमानमेतत्तु कथितमुन्मानमवधारय |\nगरुडस्य पटस्थस्य सत्यादीनां तथा यदा || २८४ ||\n\nमद्यमांगुलमद्यस्थदीर्घपर्वेण कल्पयेत् |\nदेशिखीयेन मानं तु अष्टोत्तरशतांगु लैः || २८५ ||\n\nशिरःप्रभृति पादान्तं तदाचोन्मानमुच्यते |\nअंगुलत्रितयं मूर्घ्नि मुखं षड्गोलकं भवेत् || २८६ ||\n\nकण्ठं त्र्यंगुलमानं स्यात् तदधो द्वादशांगुलम् |\nस्तनान्तरं समारभ्य नाभ्यन्तं षट्कलं भवेत् || २८७ ||\n\nतदधः कटिपर्यन्तं भवेदंगुलपञ्चकम् |\nतदधो योनिपर्यन्तं अंगुलानां च सप्तकम् || २८८ ||\n\nजान्वन्तं द्वादशकलं त्र्यंगुलं जानुमण्डलम् |\nतदधो गुल्फकान्तं तु भवेद्द्वादशगोलकम् || २८९ ||\n\nत्र्यंगुलं गुल्फमानं स्यात् प्रमाणं क्रमतः श्रृणु |\nमुखभागे |़क्षिसूत्रान्तं उपरिष्टाद्द्विगोलकम् || २९० ||\n\nतथा नासापुटान्तं च चिबुकान्तं तथैव च |\nषट्कलः कर्णसूत्रान्तं मध्यतो मुखविस्तरः || २९१ ||\n\nनवांगुलो ह्यधोभागे ललाटांशे दशांगुलिः |\nकेशभ्रूरेखयोर्मध्यमेकांगुलमिदं भवेत् || २९२ ||\n\nअक्षिभ्रुवोरन्तरं स्यात् सपादांगुलिविस्तरम् |\nनेत्रायामस्तु पादोनमंगुलत्रितयं भवेत् || २९३ ||\n\nतद्विस्तारस्तु पादोनमंगुलिद्वितयं भवेत् |\nएकांगुलं तारकं स्यान्नासाया मूलविस्तरः || २९४ ||\n\nद्व्यंगुलं मध्यतः सांशं तत् त्र्यंगुलमधो भवेत् |\nतदग्रायाम एकः स्यात् तदर्धं विस्तृतिर्भवेत् || २९५ ||\n\nआस्यायामो द्विगोलः स्यात् तद्विस्तारोंऽगुलो भवेत् |\nसाधरोष्ठं तदोष्ठं स्याद्व्यायामो द्व्यंगुलं भवेत् || २९६ ||\n\nसपादो दंष्ट्रयोर्मघ्ये तयोरायाम ईरितः |\nसपादमंगुलं विप्र विस्तारोथांगुलो भवेत् || २९७ ||\n\nमूलदेशे तयोरग्रौ शितौ चन्द्रदलाग्रवत् |\nपंचांगुलं कण्ठदैर्घ्यं विस्तारो गोलकं भवेत् || २९८ ||\n\nपडंगुलं पाददैर्त्र्यं कर्णाधारश्चतुष्कलः |\nसार्धांगुलः स्यात्तदधोवक्षः पीठोर्ध्वदेशतः || २९९ ||\n\nअष्टादशकलस्तारो बाहुव्यासावधि द्विज |\nतदधः कक्षपर्यन्तं तारो द्वादशगोलकः || ३०० ||\n\nतदधोभागविस्तारः सांगुलं नवगोलकम् |\nउदरस्य तु विस्तार एकविंशांगुलो भवेत् || ३०१ ||\n\nतत्रैकांगुलिसन्नाहं नाभिवृत्तं सुशोभनम् |\nश्रोणीभागस्य विस्तारः सांगुलं नवगोलकम् || ३०२ ||\n\nऊरुमूलस्य विस्तारस्त्रयोदशांगुलो भवेत् |\nतन्मध्ये विस्तृतिर्विप्र द्वादशांगुलसम्मिता || ३०३ ||\n\nसप्तांगुलमुपस्थं स्यात् त्रिकला जानुविस्तृतिः |\nअधः पञ्चांगुलं सार्धं पद्दैर्ध्यं सप्तगोलकम् || ३०४ ||\n\nअङ्गुष्ठाग्रावधिर्यावत् पार्प्ण्योः प्रभृति तत्र तत् |\nअङ्गुष्ठं त्र्यंगुलं सार्धं अन्या अंगुलयः क्रमात् || ३०५ ||\n\nअङ्गुलाष्टांशहीनाः स्युः अंगुष्ठस्य तु विस्तृतिः |\nसार्धांगुला तदन्यासां क्रमान्न्यूना तु पूर्ववत् || ३०६ ||\n\nअंगुष्ठनखदैर्व्यं तु सांशमेकाङ्गुलं भवेत् |\nतद्विस्तारस्त्रिपादः स्यात् तदन्या ह्रासयेत् क्रमात् || ३०७ ||\n\nकनीयो नखदैर्व्यं तु यदा चार्धांगुलं भवेत् |\nतद्विस्तारस्तदर्धं स्यादंगुलीमूलदेशतः || ३०८ ||\n\nचरणस्य तु विस्तारः सार्धपञ्चांगुलो भवेत् |\nपञ्च मध्ये पार्ष्णिभागे सार्धं तु चतुरंगुलम् || ३०९ ||\n\nशाखापार्श्वे तदुच्छ्रायस्त्र्यंगुलं परिकीर्तितम् |\nमध्यतस्तद्भवेत् सार्धं भुजयोरथ तच्छृणु || ३१० ||\n\nस्कन्धाग्रात् कूपरान्तं च चतुर्विंशाङगुलो भबेत् |\nभुजायामोस्य मूलस्य विस्तारः स्यात् षडंगुलम् || ३११ ||\n\nतदधः पञ्चकं सार्धं कूर्परान्नवगोलकम् |\nमणिबन्धावसानं स्याद्दैर्घ्यं कूर्परविस्तृतिः || ३१२ ||\n\nसार्धं षडङगुलं विप्र मणिबन्धादिकं भवेत् |\nअंगुलत्रयविस्तारं कराग्रं षट्कलायतम् || ३१३ ||\n\nविस्तारो द्विकलः प्रेक्तो वामे तु द्व्यंगुलं भवेत् |\nदृश्यं तिरोहितं चान्यद्द्वयं दक्षकरे तु वै || ३१४ ||\n\nमध्यमाङ्गुलदैर्घ्यं तु पञ्चांगुलविनिमितम् |\nअनामितर्जनीन्युनशाखानां तु क्रमेण तु || ३१५ ||\n\nअर्धार्धाङगुलहीनं स्यादंगुलं मध्यमार्धकम् |\nमध्यमाङष्ठयोस्तारः सार्धमेकाङ्लं भवेत् || ३१६ ||\n\nतर्जन्यनामयोरेकं कनीयस्यास्त्रिपादकम् |\nसार्धांगुलं नखायामं तदर्धं विस्तृतिर्भदेत् || ३१७ ||\n\nमकुटस्योच्छ्रयो विप्र भवेदष्टादशांगुलः |\nतन्मूलविस्तृतिर्विप्र षोडशांगुलसम्मिता || ३१८ ||\n\nष्टकला मध्यतो ज्ञेया अग्रतस्त्रिकला भवेत् |\nशिखामणेः समुच्छ्रायं कल्पयेत् सार्धमङ्लम् || ३१९ ||\n\nविस्तारः स्यात् सपादस्तत्पक्षयाणं त्रितालकम् |\nयद्वा पटावसानं स्याद्यथाशोभानुरूपतः || ३२० ||\n\nएकैकपक्षतिस्तारं त्र्यंगुलं त्र्यंगुलं भवेत् |\nनागानामास्यदैर्घ्यं तु साधमेकाङ्गुलं भवेत् || ३२१ ||\n\nतद्विस्तारोङगुलं विप्र तत्सरोङगुलविस्तृतिः |\nद्व्यंगुलं तदधस्तात् स्यात् वालमर्धांगुलं तथा || ३२२ ||\n\nयथा क्रमेण हीनः स्यान्नागानां भोगविस्तरः |\nअनन्तस्य प्रधानस्य दैर्घ्यं द्व्यंगुलसम्मितम् || ३२३ ||\n\nतत्तारः सार्धमेकं स्याद्द्वयं तद्गलविस्तरः |\nतदधो द्वितयं सार्धं शीर्षाणीतरनागवत् || ३२४ ||\n\nवालाग्रमेकविस्तारं यथा स्यात् कल्पयेत् तथा |\nनागाना भोगदैघ्यस्य मानं कुर्याद्यथारुचि || ३२५ ||\n\nदैर्घ्यं विष्टरपझस्य पञ्चाशच्चतुरंगुलम् |\nषड्गोलकस्तद्विस्तारः कर्णिकायाः समायतिः || ३२६ ||\n\nएकविंशत् कलाःप्रोक्तास्तद्विस्तारस्त्रिगोलकः |\nअन्यच्च वैनतेयस्य मानं यद्यत् प्रकल्पितम् || ३२७ ||\n\nसुसमं यद्विभक्तव्यमष्टोत्तरशतांगुलम् |\nप्राग्वत् तदंगुलं कृत्वा उन्मानाद्यं प्रकल्पयेत् || ३२८ ||\n\nतदंगुलानुसारेण नागाद्यं चापि कल्पयेत् |\nआद्यपक्षे तु नागाद्यं कुर्यादाद्यानुसारतः || ३२९ ||\n\nपञ्चांगभूषणायुक्तं वस्त्रस्रग्गन्धवासितम् |\nएवं सर्वं समापाद्य देशिकःसुसमाहितः || ३३० ||\n\nध्वजारोहणनक्षत्रात् पूर्वेद्युश्च निशामुखे |\nप्रयायात् कर्मशालां च सहितो मूर्तिधारकैः || ३३१ ||\n\nलिखितं पटमालोक्य लक्षणं सुपरीक्ष्य च |\nशंखदुन्दुभिनिर्घोषैः काहलध्वनिभिस्तथा || ३३२ ||\n\nगीतैश्च विविधै रम्यैः श्रुतिघोषैः पृथग्विधैः |\nसहध्वजपटं तस्मादानयेन्मुखमण्टपे || ३३३ ||\n\nप्रविश्याभ्यन्तरं मूलविंबस्थं परमेश्वरम् |\nअभिवाद्यार्घ्यगन्धाद्यैः पूजेयत् पुष्पधूपकैः || ३३४ ||\n\nविसृज्य शिल्पिनं पश्चात् संप्रोक्ष्यार्ध्यांभसा पटम् |\nसिद्धार्थकान्वितैः पुष्पैः ताडयेदस्त्रमन्त्रितैः || ३३५ ||\n\nदर्शयेद्देवदेवस्य सम्मुखं साधकोत्तमः |\nदहनाप्यायनं कुर्यात् विधिदृष्टेन कर्मणा || ३२६ ||\n\nभूयोर्ध्यगन्धपुष्पाद्यैः प्रपूज्य परमेश्वरम् |\nगिरोच्चया त्विमं मन्त्रं बद्धांजलिकरः पठेत् || ३३७ ||\n\nभगवन् पुण्डरीकाक्ष सर्वेश्वर जगन्मय |\nत्वया यथा तु कथितं तथा कर्तुं न शक्यते || ३३८ ||\n\nअस्वातन्त्र्यादसामर्थ्यात् श्रद्धादीनामभावतः |\nतस्मान्मानादिसर्वेषां न्यूनाधिक्योपशान्तये || ३३९ ||\n\nसमालोकय नेत्राम्यां शीतलाभ्यां पटस्थितम् |\nसर्वदोषापहारिभ्यां वैनतेयं प्रसीद ओम् || ३४० ||\n\nदीक्षितानां ततो विप्र हस्ते दत्वा तु तं पटम् |\nचतुः प्रदक्षिणीकृत्य तेन सार्धं तु देशिकः || ३४१ ||\n\nप्रथमावरणे वापि द्वितीयावरणेपि वा |\nप्रविशेद्यजमानेन प्रासादाग्रस्थमण्डपम् || ३४२ ||\n\nतत्र न्यस्त्वा भद्रफीठं तदूर्ध्वे शालितण्डुलैः |\nवेदिं कृत्वा तु तत्पृष्ठे भद्राख्यं मण्डलं लिखेत् || ३४३ ||\n\nविभवे सति वस्त्रं तु समास्तीर्य तदूर्ध्वतः |\nतिलराशिं समुत्कीर्य तन्मध्ये स्वस्तिकं लिखेत् || ३४४ ||\n\nतस्योपरिष्टात् संस्थाप्य प्रासादाभिमुखं पटम् |\nउपविश्यासने पश्चादाचार्यः सुसमाहितः || ३४५ ||\n\nकरशुद्ध्यादि पूर्वोक्तं स्वदेहार्चनपश्चिमम् |\nसर्वं खगेशमन्त्रेण सांगेन तु समाचरेत् || ३४६ ||\n\nद्वार्स्थतोरणकुंभादियजनं प्राग्वदाचरेत् |\nततः पुण्याहघोषं तु कारयेत् पूर्ववद्द्विज || ३४७ ||\n\nगरुडस्याग्रतः प्राग्वत् कुम्भं करकसंयुतम् |\nभारमात्रोपक्लृप्ते तु धान्यपीठे तु विन्यसेत् || ३४८ ||\n\nजलद्रोण्यादिकं पात्रं गन्धतोयैः सुपूरितम् |\nदक्षिणे करकस्याथ विनिवेश्य च तत्र तु || ३४९ ||\n\nसद्यश्छायाचिवसनमाचरेद्गरुडस्य तु |\nस्नपनानां पुरोक्तानां पूर्वस्मिन्नवके द्विज || ३५० ||\n\nअधमाधममार्गेण स्नपनं तु समाचरेत् |\nअग्रतो वैनतेयस्य वेदिकोपरि संस्थिते || ३५१ ||\n\nदर्पणे तु ततः पश्चान्मुहूर्ते शोभने गुरुः |\nनयनोन्मीलनं कुर्यात् प्रागुक्तेनैव वर्त्मना || ३५२ ||\n\nसर्वेषामपि सर्पाणां नेत्रोन्मीलनमाचरेत् |\nप्राग्वत् संशुद्धदेहस्तु शिल्पी प्रकटतां नयेत् || ३५३ ||\n\nसर्वं तु पूर्ववत् कुर्यान्नेत्रयोः पूरणादिकम् |\nकुम्भे च करके चैव आसनं परिकल्प्य च || ३५४ ||\n\nकुम्भे गरुडमावाह्य करके मन्त्रमस्त्रपम् |\nपूजयित्वार्घ्यगन्धाद्यैस्ततो दिक्कलशाष्टकैः || ३५५ ||\n\nइन्द्रादिलोकपालांस्तु प्रादक्षिण्येन पूज्य च |\nभित्तिसंसेचनं कृत्वा भूयः संस्थाप्य तत्र तु || ३५६ ||\n\nततो ध्वजपटे प्राग्वदासनं परिकल्प्य च |\nततो गरुडमन्त्रं तु सहस्रादित्यभास्वरम् || ३५७ ||\n\nसर्वरोगप्रशमनं सर्वोपद्रवनाशनम् |\nसर्वसिद्धिप्रदं नॄणां सर्वदारिद्र्यनाशनम् || ३५८ ||\n\nहृदयाद्रेच्य विप्रेन्द्र पटस्थगरुडे न्यसेत् |\nसकलीकरणं कृत्वा सन्निधिं च समाचरेत् || ३५९ ||\n\nसन्निरोधं च साम्मुख्यं मुद्राबन्धं तथैव च |\nलययागं भोगयागं यथावद्द्विजसत्तम || ३६० ||\n\nसर्वं गरुडमन्त्रेण सांगेन तु समाचरेत् |\nकुम्भे च करके चैव पटे च क्रमयोगतः || ३६१ ||\n\nमहता विभवेनैव पूजनं तु समाचरेत् |\nअलंकारासनान्तं च यथोक्तेन क्रमेण तु || ३६२ ||\n\nकृत्वा संपूजनं विप्र गरुडस्य ततः परम् |\nप्रासादाभ्यन्तरे विप्र देशिकानुमतेन तु || ३६३ ||\n\nअन्येन गुरुणा यद्वा साधकेन विशेषवत् |\nपूजनं कारयेत् सम्यङ्मूलमूर्तिगतस्य च || ३६४ ||\n\nयात्रामूर्तिगतस्यापि विभोर्दानान्तमेव च |\nस्नपनं गरुडस्थस्य विशेषार्चनपूर्वकम् || ३६५ ||\n\nतत्परं वैनतेयस्य भोज्यासनपुरस्सरैः |\nविविधैर्मधुपर्कान्तं हृद्यैः सकलमूलकैः || ३६६ ||\n\nअन्नैरतिप्रभूतैश्च तथान्यैर्विविधैरपि |\nभोगैरिष्ट्वा जपान्तं च पूर्ववत् क्रमयोगतः || ३६७ ||\n\nसंप्रदानं पृथक् कुर्यात् कारिभ्यस्तु यथाविधि |\nमन्त्रास्त्रकुम्भयोर्दत्तमाचार्येभ्यो ददेत् ततः || ३६८ ||\n\nपटस्थस्यापि नैवेद्यं किंचिदादाय पात्रगम् |\nदेशिकः स्वयमादद्याद् गुर्वादिभ्योपि वै ददेत् || ३६९ ||\n\nमूलबिंबस्थितस्यापि यात्राबिंबस्थितस्य च |\nदेवस्य मधुपर्काद्यैर्नैवेद्यं विनिवेदितम् || ३७० ||\n\nदापयेद्देशिकादिब्यस्ततो होमं समाचरेत् |\nकुण्डं सलक्षणं कृत्वा प्राग्भागे गरुडस्य तु || ३७१ ||\n\nतत्रानलं च संस्कृत्य आवाह्य विहगेश्वरम् |\nसमिधां सप्तकं हुत्वा शान्त्यर्थं तु तिलैर्घृतैः || ३७२ ||\n\nआहुत्यष्टोत्तरशतं हुत्वा पूर्णां निवेदयेत् |\nयद्वा नैमित्तिके कुण्डे होमं कुर्यात्तु देशिकः || ३७३ ||\n\nततस्तु यजमानाय स्नानाद्यैः प्रयतात्मने |\nगरुहस्य पटस्थस्य नैवेद्यं यन्निवेदितम् || ३७४ ||\n\nतत्र किंचित् समादाय दत्वा वै देशिकः स्वयम् |\nतत्तच्छिष्टं तु नैवेद्यं कृत्वा तु कबलं पृथक् || ३७५ ||\n\nनारीणमप्रजानां तु नराणां रोगिणामपि |\nदद्याद्गरुडमन्त्रं तु ध्यायमानः समाहितः || ३७६ ||\n\nप्राङ्मुखं प्राशयित्वान्नं तत्तीर्थं त्वथ पाययेत् |\nएवं कृत्वाधिवासं तु जागरेण नयेन्निशाम् || ३७७ ||\n\nततः प्रभाते सुस्नातस्वाचान्तो देशिकोत्तमः |\nनित्यार्चनं विभोः कृत्वा विशेषयजनं तथा || ३७८ ||\n\nवैनतेयं ततोऽभ्यर्च्य कुम्भपूर्वं यथाविधि |\nमहाहविर्निवेद्याथ होमं कृत्वा तु पूर्ववत् || ३७९ ||\n\nततश्चतुर्थावरणे अन्तरा गोपुरस्य तु |\nचतुर्हस्तं द्विहस्तं वा ध्वजपीठं समन्ततः || ३८० ||\n\nसार्धहस्तोच्छ्रितं विप्र हस्तोच्छ्रितमथापि वा |\nशिलाभिरिष्टकाभिश्च पव्काबिर्वा यथारुचि || ३८१ ||\n\nखातं कुर्यात्तु तन्मध्ये यावद्भूमितलं द्विज |\nतृतीयावरणे वापि बलिपीठाद्बहिर्द्विज || ३८२ ||\n\nद्वितीयावरणे वा तद्भवेत् कालानुरूपतः |\nउत्तरे ध्वजपीठस्य पूर्वस्यां दिशि वा द्विज || ३८३ ||\n\nशाययेत्तु ध्वजस्तंभं ध्वजयष्टिसमन्वितम् |\nपूर्वाग्रमुत्तराग्रं वा लक्षणाढ्यं सुशोभनम् || ३८४ ||\n\nअन्तस्सारो बहिस्सारो निस्सारश्च त्रिधा भवेत् |\nचंपको देवदारुश्च चन्दनः खदिरस्तथा || ३८५ ||\n\nसालवृक्षश्च बिम्वश्च ककुभालकौ यथा |\nइत्येवमादयो वृक्षा अन्तस्सारा उदाहृताः || ३८६ ||\n\nक्रमुको नालिकेरश्च हिन्तालस्ताल एव च |\nवेणुश्चापि बहिस्साराः प्रशस्ता ध्वजकर्मणि || ३८७ ||\n\nकिंशुकाद्यास्तु ये विप्र निस्साराः समुदाहृताः |\nनिस्सारं वर्जयेत् स्तंभं सर्वदा ध्वजकर्मणि || ३८८ ||\n\nआर्द्रं नवं ऋजुं स्निग्धं वक्रस्फोटनवर्जितम् |\nअयुग्मपर्वकं शुद्धं सत्वचं सुस्थिरं द्विज || ३८९ ||\n\nग्राहयित्वा ध्वजस्तम्भं शास्त्रदृष्ट्या परीक्षयेत् |\nअशीतितालं मुख्यं स्यान्मध्यमं षष्टितालकम् || ३९० ||\n\nपञ्चाशत्तालमधमं पञ्चतालाधिकं तु वै |\nमद्यमोत्तममुद्दिष्टं पञ्चाशत्तालसम्मितम् || ३९१ ||\n\nपञ्चतालविहीनं तद्भवेन्मध्यममध्यमम् |\nमध्यमाधममुद्दिष्टं द्विंविंशत्तालसभ्मितम् || ३९२ ||\n\nसप्तत्रिंशच्च तालानां पञ्चत्रिंशत्तथैव च |\nद्वात्रिंशच्च त्रयं विप्र अधमोत्तमपूर्वकम् || ३९३ ||\n\nमात्रांगुलवशेनात्र प्रमाणपरिकल्पनम् |\nसंभवे सति विप्रेन्द्र शततालं प्रकल्पयेत् || ३९४ ||\n\nअन्यच्च नवभेदं तु प्रमाणमधुनोच्यते |\nकराणां पञ्चविंशच्च त्रयोविंशत्तथैव च || ३९५ ||\n\nएकविंशच्च विंशच्च तदेकोनं च सत्तम |\nअष्टादश ततोन्यच्च तथा षोडशकं द्विज || ३९६ ||\n\nत्रिपञ्च च क्रमेणैव नवकं परिकीर्तितम् |\nमानांगुलेन मानं स्यात् त्रिविधेन यथावलम् || ३९७ ||\n\nतदभावे तु मानं स्यादत्र मात्रांगुलेन वा |\nप्रासादशिखराग्रोच्चं प्रासादोच्चमथापि वा || ३९८ ||\n\nकण्ठोच्चं गोपुरोच्चं वा यथावित्तानुरूपतः |\nध्वजस्तंभस्य मूलान्तु नाहं तु नवधा भवेत् || ३९९ ||\n\nमूले द्वादशतालं तु नवतालं तु सप्तकम् |\nतन्मध्ये षष्ठतालं तु पञ्चतालं तथा भवेत् || ४०० ||\n\nतदग्रं पञ्चतालं तु चतुस्तालं द्वितालकम् |\nद्वादशांगुलमानेन नाहमष्टांगुलं भवेत् || ४०१ ||\n\nचतुर्विंशद्दशगुणं स्नंभनाहन वै दृढम् |\nत्रिधा विभज्य तत् स्तंभं त्रिधा कृत्वा तृतीयकम् || ४०२ ||\n\nअधोभागे ह्यधस्ताच्च मध्यभागे तु मध्यतः |\nअग्रतो हयूर्ध्वभागे तु यज्ञकाष्ठविनिर्मितम् || ४०३ ||\n\nमसूग्कत्रयं कृत्वा सुषिरत्रयसंयुतम् |\nदण्डयष्टिनिवेशार्थं सुवृत्तं पार्श्वयोर्द्विज || ४०४ ||\n\nफैणकाहस्तमानाच्च द्विनवांगुलिविस्तृताः |\nमूलदेशेग्रदेशे तु चतुरंगुलविस्तृताः || ४०५ ||\n\nद्वितालं सार्धतालं तु एकतालं तु वा द्विज |\nत्यक्त्वा स्तंभाग्रतो विप्र न्यसेदग्रमसूरकम् || ४०६ ||\n\nअन्यद्द्वयं समुदिते स्थाने सम्यङ्निवेश्य च |\nयद्वा स्तंभाग्रतः प्राग्वन्न्यसेदूर्ध्वमसूरकम् || ४०७ ||\n\nअधो हस्तद्वयं सार्धं त्यक्त्वा मध्यमसूरकम् |\nतदधस्तु तथा त्यक्त्वा न्यसेदन्यमसूरकम् || ४०८ ||\n\nएवं तालत्रयं त्यक्त्वा ततस्तस्मिन्निवेशयेत् |\nध्वजयष्टिं दृढां ऋज्वीं लोहयन्त्रसमन्विताम् || ४०९ ||\n\nवेष्टयेद्दर्भमालाभिर्ध्वजदण्डं प्रदक्षिणम् |\nएवं कृत्वा ध्वजस्तम्भं प्रोक्षयेदस्त्रवारिणा || ४१० ||\n\nध्वजपीठस्थिते गर्ते रत्नधान्यानि निक्षिपेत् |\nदेशिकस्तार्क्ष्यमन्त्रेण ततो ब्राह्नणसत्तमैः || ४११ ||\n\nशूद्रैर्वा दीक्षितैर्विप्र देवदासैरथापि वा |\nशंखभेर्यादिनिर्धोषगीतवादित्रसंयुतम् || ४१२ ||\n\nस्थापयेत्तु ध्वजस्तंभं तस्मिन् गर्ते ऋजुस्थितम् |\nप्रासादाभिमुखं स्थाप्य वालुकाभिश्च पूरयेत् || ४१३ ||\n\nहस्तिपादादिभिः कृत्वा सुदृढं च यथा भवेत् |\nयद्वा रजन्यां पूर्वस्यां कृत्वा स्तंभाधिवासनम् || ४१४ ||\n\nअद्यत्वे स्थापयेत् पश्चाद गत्वा गरुडसन्निधिम् |\nरथे वा कुंजरे याने ध्वजमारोप्य यत्नतः || ४१५ ||\n\nप्रभया चित्रकुसुमैः कृतया भूषयेद् ध्वजम् |\nवासोविभूषणैः स्रग्भिर्विचित्राभिश्च पूजयेत् || ४१६ ||\n\nच्छत्रचामरपूर्वैश्च मायूरव्यजनैस्ततः |\nविचित्रैस्तालबन्तश्चै आतपत्रैर्मनोहरैः || ४१७ ||\n\nकेतुदण्डेर्विचित्रैश्च दुकूलपटशोभितैः |\nचतुर्वेदमयोद्धोषैः स्तोत्रघोषसमन्वितैः || ४१८ ||\n\nगीतकैर्विविधैर्वाद्यैः शंखकाहलनिःस्वनैः |\nभेरीमृदङ्गपूर्वाणां धोषैरन्यैश्च मंगलैः || ४१९ ||\n\nब्राह्नणैर्ध्रियमाणैश्च सांकुरैः पालिकागणैः |\nसुवेषगणिकासंधैस्तथा भक्तजनैः सह || ४२० ||\n\nक्ष्वेलितास्फोटितैर्युक्तं जयशब्दसमन्वितम् |\nप्रथमावृतिमारभ्य रथ्यावरणपश्चिमम् || ४२१ ||\n\nभ्रामयित्वा क्रमेणैव सर्वाण्यावरणानि च |\nग्रामं प्रदक्षिणं नीत्वा ग्राममध्ये स्थितो ध्वजम् || ४२२ ||\n\nश्रावयेच्चतुरो वेदान् सेतिहासपुराणकान् |\nसौपर्यणर्माप वै सूक्तं तत्र संदर्शयेत् पुनः || ४२३ ||\n\nगेयं नृत्तं च वाद्यं च आतोद्यं च चतुर्विधम् |\nउपहारांश्च माल्यादीन् ताम्बूलान् विनिवेद्य च || ४२४ ||\n\nततः प्रवेशयेद्विप्र प्रासादं गरुडध्वजम् |\nअंकुरार्पणपूर्वे तु उत्सवे द्विजसत्तम || ४२५ ||\n\nगरुडस्य पटस्थस्य पश्चाद्भागे यथाविधि |\nतद्रात्रौ बलिसंयुक्तं यात्राबिंबं परिभ्रमेत् || ४२६ ||\n\nसाधनादेरसंपत्तेः पृथङनेतुमशक्यतः |\nतत्रापि सति योग्यत्वे पृथगेव परिभ्रमेत् || ४२७ ||\n\nअन्यत्र केवलं विप्र ध्जमेव नयेत् सदा |\nपत्तने नगरे वापि बलिभ्रमणसंयुतः || ४२८ ||\n\nउत्सवो विहितो यत्र तत्र वै गरुडध्वजम् |\nभ्रामयेद्द्वितये तस्मिन् यात्राबिंबसमन्वितम् || ४२९ ||\n\nतन्मात्राणां योग्यतायै पवित्रीकरणाय च |\nग्रामे तेन च वै सार्धं भ्रामयेद्बिंबमौत्सवम् || ४३० ||\n\nएवं प्रदक्षिणं नीत्वा धाम ग्रामादिकं तथा |\nध्वजं तु मण्डपे स्थाप्य न कृतं यदि पूर्वतः || ४३१ ||\n\nस्थापनं ध्वजदण्डस्य स्थापयित्वा तु तत्तदा |\nप्रासादं संप्रविश्याथ यात्राबिंबं वियेषतः || ४३२ ||\n\nविचित्रैर्वसनै रम्यैः भूषणैर्विविधैरपि |\nमाल्यैश्च विविधै रम्यैरलंकृत्य ततः परम् || ४३३ ||\n\nशिबिकादौ समारोप्य सर्वसाधनसंयुतम् |\nबास्थानमण्डपे नीत्वा ध्वजपीठस्य सम्मुखम् || ४३४ ||\n\nसौवर्णे विष्टरे रम्ये तल्पाद्यंगोपशोभिते |\nविचित्रेण वितानेन उपरिष्टाद्विभूषिते || ४३५ ||\n\nसन्निवेश्य ततः पश्चादाचार्यः सुसमाहितः |\nसाधकाद्यैः परिवृतो ह्यादाय गरुडध्वजम् || ४३६ ||\n\nसह शंखनिनादाद्यैः प्रादक्षिण्येन योगतः |\nध्वजपीठे समानीय स्तंभं प्रक्षाल्य सज्जलैः || ४३७ ||\n\nविभवे सति वस्त्रेण संवेष्ट्य ध्वजदण्डकम् |\nगरुडं पूजयित्वा तु पुष्पांजलिपुरस्सरम् || ४३८ ||\n\nअर्घ्यं पाद्यं तथाचामं गन्धं माल्यं च धूपकम् |\nअपूपान् पृथुकांश्चापि पानकं तर्पणं तथा || ४३९ ||\n\nनालिकेरजलैर्युक्तमाचामं तदनन्तरम् |\nकर्पूरादिसमोपेतं दत्वा ताम्बूलमुत्तमम् || ४४० ||\n\nतन्मुद्रां दर्शयित्वा तु रज्जुमादाय वै दृढाम् |\nत्रिबृत्कृतैस्तु कार्पाससूत्रैरतिदृढैः कृताम् || ४४१ ||\n\nयष्ट्यग्रसंस्थिते यन्त्रे योजयित्वा तया ततः |\nध्वजस्य शिखरं विप्र बन्धयेत् सुदृढं यथा || ४४२ ||\n\nबालध्वजेन सहितं घण्टया च समन्वितम् |\nपुण्याहं वाचयित्वा तु संप्रोक्ष्यास्त्रोदकेन तु || ४४३ ||\n\nमहाकुम्भस्थतोयेन संप्रोक्ष्य गरुडं ततः |\nमहाकुम्भस्थगरुडं पटस्थे तु निवेशयेत् || ४४४ ||\n\nस्तम्भमूले समुत्कीर्य सास्त्रकुम्भजलं ततः |\nकलशाष्टकतोयं च स्तम्भमूले विनिक्षिपेत् || ४४५ ||\n\nआचर्य मन्त्रन्यासं तु पुष्पांजलिपुरस्सरम् |\nसन्निधिं सन्निरोधं च साम्मुख्यं च समाचरेत् || ४४६ ||\n\nअस्माद्दिनात् समारम्य यावत्तीर्थदिनान्तिमम् |\nसन्निधिं कुरु पक्षीन्द्र राज्ञो जनपदस्य च || ४४७ ||\n\nग्रामस्य यजमानस्य वैष्णवानां विशेषतः |\nतुष्टये पुष्टये चैव सर्वशत्रुजयाय च || ४४८ ||\n\nत्र्प्रपमृत्युजयार्थं च विहगेश प्रसीद ओम् |\nइति विज्ञाप्य पक्षीन्द्रं विकिरेते कुसुमांजलिम् || ४४९ ||\n\nपूर्वाह्ने वाथ मध्माह्ने मुहूर्ते शोभने गुरुः |\nरज्जुनारोहयेद्वीशं ध्वजस्थमनुचिन्तयन् || ४५० ||\n\nरज्जुं च बन्धयेत् स्तंभे प्रादक्षिण्यक्रमेण तु |\nप्रासादाभिमुखं स्तम्भे स्थापयेद्गरुडध्वजम् || ४५१ ||\n\nविहगेश्वरबिंबं च स्तम्भाग्रे योजयेन्न वा |\nसन्निधौ देवदेवस्य गत्वा पुष्पांजलिं क्षिपेत् || ४५२ ||\n\nज्ञानतोऽज्ञानतो वापि यथोक्तं न कृतं मया |\nतत् सर्वं पूर्णमेवास्तु सुतृप्तो भव सर्वदा || ४५३ ||\n\nओमच्युतक्ष जगन्नाथ मन्त्रमूर्ते जनार्दन |\nरक्ष मां पुण्डरीकाक्ष क्षमस्वाज प्रसीद ओम् || ४५४ ||\n\nइति विज्ञाप्य देवेशं यात्रामूर्तिगतं विभुम् |\nअन्यत्र मण्डपे नीत्वा विशेषार्चनपूर्वकम् || ४५५ ||\n\nप्रभूतान्नं निवेद्याथ सर्वं हवनपश्चिमम् |\nकृत्वा यथाक्रमेणैव प्रासादं तु प्रवेशयेत् || ४५६ ||\n\nध्वजपीठोपरिष्टात्तु स्तंभमूले प्रकल्पयेत् |\nअष्टपत्रं तु कमलं चतुरावरणान्वितम् || ४५७ ||\n\nसकर्णिकं यथा स्तम्भः कर्णिकास्थो विराजते |\nचतुरंगुलविस्तारास्तावन्मानेन चोन्नताः || ४५८ ||\n\nकर्तव्या मेखलाः सर्वाश्चतुरश्रा द्विजोत्तम |\nस्तंभमानं विना पझं ष़डंगुलसमन्वितम् || ४५९ ||\n\nतावद्विस्तारसंयुक्तं मेखलोपरि विन्यसेत् |\nपीठोर्ध्वे तु प्रपां कुर्यात् चतुस्तंभसमन्विताम् || ४६० ||\n\nयद्वा स्तंभाष्टकोपेतां षोडशस्तंभसंयुताम् |\nचतुस्तोरण संयुक्तां दर्भमालापरिष्कृताम् || ४६१ ||\n\nभूषितां तु पताकाद्यैर्बाह्ये यवनिकान्विताम् |\nदीपान् प्रदीपयेत्तत्र अनिर्वाणान् समन्ततः || ४६२ ||\n\nतद्वासरात् समारभ्य पुष्पयागादिनान्तिमम् |\nत्रिसन्ध्यमर्चनं कुर्यात् सविशेषं जपान्तिमम् || ४६३ ||\n\nउत्सवारम्भदिवसात् त्रिसप्तदिनमाचरेत् |\nपूजालोपो न कर्तव्यो द्विगुणीकृत्य आचरेत् || ४६४ ||\n\nबलिकाले बलिं दद्यादस्यापि प्रतिवासरम् |\nप्रदोषे समनुप्राप्ते यात्रबिंबगर्त विभुम् || ४६५ ||\n\nअलंकृत्य यथान्यायं नयेदास्थानमण्टपम् |\nभद्रासने समारोप्य विभवेन तु पूर्ववत् || ४६६ ||\n\nकृत्वा होमावसानं तु भेरीताडनमाचरेत् |\nअग्रतस्तु विभोः स्थाप्य भेरीं वै धान्यविष्टरे || ४६७ ||\n\nतत्पूर्वे शंखनिकरं वह्नौ काहलसंचयम् |\nयाम्ये तु मद्दलं तन्त्रीं वंशयुक्तां तु यातुदिक् || ४६८ ||\n\nवारुण्यां तु मृदंगं च डुड्डुकसंयुतम् |\nवायव्ये झल्लरीं न्यस्य कांस्यतालसमन्विताम् || ४६९ ||\n\nपटहं ह्रस्वपटहं सोमे डुड्डुकसंयुतम् |\nएशान्यां डुड्डुकां झल्लीं हस्तद्यंटासमन्वितात् || ४७० ||\n\nतेषां बाह्ये तु विप्रेन्द्र दक्षिणे गणिकाजनम् |\nन्यसेन्मंगलगानार्थं तत्पाश्वे मन्त्रगायकान् || ४७१ ||\n\nनर्तकानग्रतः स्थाप्य उत्तरे वन्दिबृन्दकान् |\nस्वे स्वे स्थानेषु संस्थाप्य अन्यान् वै वाद्यकोविदान् || ४७२ ||\n\nएवं क्रमेण संस्थाप्य संभवानुगुणं द्विज |\nवाससा वेष्टयेद्वापि भेरीं वित्तानुरूपतः || ४७३ ||\n\nशब्दविग्रहमाकाशं भेर्यां संस्मृत्य पूजयेत् |\nकोणं तद्दाक्षिणे स्थाप्य वायुं तत्र सुपूजयेत् || ४७४ ||\n\nततः पारशवं स्नानं दर्भपाणिमलंकृतम् |\nउपवीतादिसंयुक्तं अग्रतःस्थाप्य वीक्षयेत् || ४७५ ||\n\nअस्त्रेण प्रोक्षयेत् पश्चादर्घ्यतोयेन तत्परम् |\nतेनैव ताडयेद्बैरीं गीतनृत्तपुरस्सरम् || ४७६ ||\n\nशंखवाद्यादि संयुक्तं मथवा देशिकः स्वयम् |\nमुहूर्ते शोभने प्राप्ते ताडयित्वा तु बेरिकाम् || ४७७ ||\n\nकोणेन प्रथमं ध्यायन् हयग्रीवं जनार्दनम् |\nत्रिस्थानादिषु देवानां त्रिधा वै तेन ताडयेत् || ४७८ ||\n\nततः पारशवेनैव ताडयेत्तु यथेच्छया |\nदेवतावाहनीं गाधां संस्कृतां प्राकृतां तु वा || ४७९ ||\n\nद्रामिडीं वा यथेच्छातस्तदा संश्रावयेद्विभुम् |\nतत्काले देवतानृत्तं तत्तद्गीतादिसंयुतम् || ४८० ||\n\nदर्शयेद्देवदेवस्य देवतानां सुतृप्तये |\nततस्तु देवदेवेशं गर्भगेहे प्रवेशयेत् || ४८१ ||\n\nपायसं द्रोणमानं तु समादायाथ पात्रतः |\nतथार्घ्यगन्धमाल्यादि धूपं तांबूलमेव च || ४८२ ||\n\nप्रासादद्वारमारभ्य बहिर्द्वारावसानकम् |\nआवृतिष्वपि सर्वासु वीथ्यावरणपश्चिमम् || ४८३ ||\n\nबलिं प्रदाय विधिना गीतनृत्तादिसंयुतम् |\nततः प्रविश्य ग्रामं तु पूर्वस्यां दिशि संस्थितः || ४८४ ||\n\nदेवतावाहनं कुर्यात् प्राङ्मुखो देशिकः स्वयम् |\nतत्पुत्रस्तस्य शिष्यो वा स्वरेणोच्चतरेण तु || ४८५ ||\n\nआगच्छतामरगणाः प्रागाशां येऽधिशेरते |\nविरूपाश्च सुरूपाश्च सपर्यामुद्यतामिमाम् || ४८६ ||\n\nगृहीत्वा पान्तु नस्तृप्ताः कुमुदस्यानुयायिनः |\nमहमिममुपयान्तु प्रीतास्तेभ्यो नमोऽस्तु वः || ४८७ ||\n\nअनेन मन्त्रेणावाह्य कुमुदं सगणं ततः |\nअर्घ्यालेपनमाल्यादि धूपं तोयं यथाक्रमम् || ४८८ ||\n\nपायसान्नं पुनस्तोयं ताम्बूलं च प्रदापयेत् |\nपश्चात् संतोषयेद्रम्यैर्महद्भिः शङ्खजै रवैः || ४८९ ||\n\nतदीयतालसङ्गीतनृत्तैश्चापि ततः परम् |\nआगच्छतामरगणाः येऽग्न्याशामधिशेरते || ४९० ||\n\nभीमाभीममुखा रौद्राः सपर्यामुद्यतामिमाम् |\nगृहीत्वा पान्तु नस्तृप्ताः कुमुदाक्षानुयानिनः || ४९१ ||\n\nमहमिममुपयान्तु प्रीतास्तेभ्यो नमोऽस्तु वः |\nअनेन कुमुदाक्षं तु समाबाह्य गणाधिपम् || ४९२ ||\n\nप्राग्वत् सन्तोषयित्वा तु ततः संप्राप्य याम्यदिक् |\nआगच्छत पितृगणाः याम्याशानधिशेरते || ४९३ ||\n\nदारुणाऽदारुणाचाराः सपर्यामुद्यतामिमाम् |\nगृहीत्वा पान्तु नस्तृप्ताः पुण्डरीकानुयायिनः || ४९४ ||\n\nमहमिममुपयान्तु प्रीतास्तेभ्यो नमोऽस्तु वः |\nअनेन पुण्डरीकाख्यं समावाह्य गणेश्वरम् || ४९५ ||\n\nक्रमेण पूजयित्वा तु गत्वा वै यातुधानदिक् |\nआगच्छत यातुगणाः यात्वाशां येधिशेरते || ४९६ ||\n\nक्रव्याशिनः क्रूरधियः सपर्यामुद्यतामिमाम् |\nगृहीत्वा पान्तु नस्तृप्ता वामनस्यानुयायिनः || ४९७ ||\n\nमहमिममुपयान्तु प्रीतास्तेभ्यो नमोऽस्तु वः |\nइत्यावाह्य गणेशं तु वामनं पूजयेत् क्रमात् || ४९८ ||\n\nवारुणाशां ततो गत्वा शंकुकर्णं गणेश्वरम् |\nआगच्छताऽहिप्रथमाः प्रतीचीं येऽधिशेरते || ४९९ ||\n\nमहद्विषा दन्दशूकाः सपर्यामुद्यतामिमाम् |\nगृहीत्वा पान्तु नस्तृप्ताः शंकुकर्णानुयायिनः || ५०० ||\n\nमहमिममुपयान्तु प्रीतास्तेभ्यो नमोऽस्तु वः |\nइत्यावाह्य यजेत् प्राग्वत् पश्चात् संप्राप्य वायुदिक || ५०१ ||\n\nआयान्तु गन्धर्वगणाः वाय्वाशां येऽधिशेरते |\nसुदर्शना भीमवेगाः सपर्यामुद्यतामिमाम् || ५०२ ||\n\nगृहीत्वा पान्तु नस्तृप्ताः स र्वनेत्रानुयायिनः |\nमहमिममुपयातु प्रीतास्तेब्यो नमोऽस्तु वः || ५०३ ||\n\nअनेनावाह्य सगणं सर्वनेत्रं तु तोषयेत् |\nततःसोमदिशं गत्वा सुमुखं तु गणाधिपम् || ५०४ ||\n\nआगच्छत यक्षगणाः उदीचीं येऽधिशेरते |\nविरूपा दण्डहस्ताश्च सपर्यामुद्यतामिमाम् || ५०५ ||\n\nगृहीत्वा पान्तु नस्तृप्ताः सुमुखस्यानुयायिनः |\nमहमिममुपयान्तु प्रीतास्तेभ्यो नमोऽस्तु वः || ५०६ ||\n\nइति मन्त्रेण चावाह्य तोषयेत् पूर्ववर्त्मना |\nततस्त्वीशदिशं गत्वा गणेशं सुप्रतिष्ठितम् || ५०७ ||\n\nआयान्तु पिशाचगणाः ईशाशां येऽधिशेरते |\nसशूलायुधहस्ताश्च सपर्यामुद्यतामिमाम् || ५०८ ||\n\nगृहीत्वा पान्तु नस्तृप्ताः सुप्रतिष्ठानुयायिनः |\nमहमिममुपयान्तु प्रीतास्तेभ्यो नमोऽस्तु वः || ५०९ ||\n\nमन्त्रेणावाह्य संपूज्य गत्वा वै ग्राममध्यतः |\nतत्र चावाहयेदूर्ध्वं पृश्निगर्भं गणेश्वरम् || ५१० ||\n\nआगच्छत सिद्धगणाः गगनं येऽधिशेरते |\nशुचिमतयः शुचयः सपर्यामुद्यतामिमाम् || ५११ ||\n\nगृहीत्वा पान्तु नस्तृप्ताः पृश्निगर्भानुयायिनः |\nमहमिममुपयान्तु प्रीतास्तेभ्यो नमोऽस्तु वः || ५१२ ||\n\nआवाह्य तोषयित्वा तु अथस्तान्मानवं ततः |\nआगच्छताधरगणाः पृथिवीं येऽधिशेरते || ५१३ ||\n\nबहुरूपा बहुज्ञानाः सपर्यामुद्यतामिमाम् |\nगृहीत्वा पान्तु नस्तृप्ता मानवस्यानुयायिनः || ५१४ ||\n\nमहमिममुपयान्तु प्रीतास्तेभ्यो नमोऽस्तु वः |\nआवाह्य तोषयेत् प्राग्वत् क्रमान्नृत्तावसानकम् || ५१५ ||\n\nतृप्तये सर्वभूतानां बलिशेषं ततः क्षिपेत् |\nबलिदाने तु पूर्वादिवैबस्वतदिगन्तिमम् || ५१६ ||\n\nआचार्यः प्राङ्मुखः स्थित्वा कुर्यादावाहनादिकम् |\nयात्वादिदिक्त्रये कुर्यात् पूर्वोदितमुदङ्मुखः || ५१७ ||\n\nसोमेशदिग्द्वये ग्राममध्येपि प्राङ्मुखो भवेत् |\nसमतालस्तथाबद्धस्तालो वै भृङ्गिणी तथा || ५१८ ||\n\nमल्लतालो मंगलश्च जयतालस्तु भद्रकः |\nढक्करीसंज्ञितस्तालो ब्रह्नतालस्तथैव च || ५१९ ||\n\nअनन्तताल इत्यते दश तालाः प्रकीर्तिताः |\nकुमुदादिगणेशानां दशानां क्रमशो द्विज || ५२० ||\n\nषडजर्षभौ च गान्धारौ मध्यमः पञ्चमस्तथा |\nधैवतश्चैव निषदो धैवतो मद्यमस्तथा || ५२१ ||\n\nपञ्चमश्च क्रमेणैव कथिताः स्युर्दश स्वराः |\nगान्धाररागः कौलयाख्यः कैशिको नट्टभाषिकः || ५२२ ||\n\nश्रीकामदश्च तत्केशी दक्षरागस्तथैव च |\nचोलापाण्यभिधो रागौ मेधरागश्च पश्चिमः || ५२३ ||\n\nइत्येते कुमुदादीनां दश रागाः प्रकीर्तिताः |\nविलासं सर्वतोभद्रं खेटकं चक्रमण्डलम् || ५२४ ||\n\nकान्तारकुट्टिमं पृष्ठकुट्टिमं कटिबन्धनम् |\nवामजानूध्वनत्तं च आदिमं च द्वयं पुनः || ५२५ ||\n\nएते नृत्तविशेषाश्च कुमुदानां क्रमात् स्मृताः |\nएते ह्यावृतिदेवानां क्रमात्तालादयः स्मृताः || ५२६ ||\n\nअन्येषां सर्वदेवानां तालो भद्रः प्रशस्यते |\nभवेद्गारूडतालस्तु पक्षीशस्य तु मध्यमः || ५२७ ||\n\nस्वरो रागस्तु गोडः स्यान्नृत्तं वै विष्णुकान्तकम् |\nविघ्नारेर्जयतालं स्यान्नृत्तं स्वस्तिकमुच्यते || ५२८ ||\n\nऋषभस्तु स्वरः प्रोक्तो वराटीराग एव च |\nभेरीताडनपूर्वं तु देवतावाहनं चरेत् || ५२९ ||\n\nघोषयेद्गारुडं तालमन्तराले तु वै दिशाम् |\nतत्काले देशिकेन्द्रेण स्वयं संस्कृतगाधया || ५३० ||\n\nअन्ये चतुर्मुखमुखा आङूतव्या मरुद्गुणाः |\nदेवस्योत्सवसेवार्थं तथान्ये भगवद्गणाः || ५३१ ||\n\nतथान्ये भगवद्भक्ता जनास्तत्पदवासिनः |\nयद्वा गुरोरनुमतैर्भगवद्भक्तिबृहितैः || ५३२ ||\n\nआहूतव्यास्तु तैर्विप्रैर्दिव्यया गाधया द्विज |\nएवं ग्रामं परिभ्राम्य प्रासादं संप्रविश्य तु || ५३३ ||\n\nगरुडस्थानमासाद्य तोषयित्वा खगघ्वजम् |\nतालादिकैस्ततस्त्वेनं विष्वक्सेनं तु तोषयेत् || ५३४ ||\n\nदेवतावाहनं येऽत्र द्रष्टुकामाः समाहिताः |\nभेरीताडनशब्दं च तथा श्रृण्वन्ति ये जनाः || ५३५ ||\n\nतद्देशात्ते न गच्छेयुर्यावत्तीर्थदिनान्तिमम् |\nमोहेन यदि गच्छेयुस्ते भविष्यन्ति रोगिणः || ५३६ ||\n\nन कुर्युस्ते नदीतारं न यानं योजनात् परम् |\nयाताश्चेत् पुनरागसत्य गरुडं संप्रपूज्य तु || ५३७ ||\n\nतीर्थयात्रां तु संसेव्य ते भविष्यन्ति नीरुजः |\nएवं तु ध्वजमुत्थाप्य गुरुः पश्चात् समाहितः || ५३८ ||\n\nदेवानां केशवादीनां मन्त्रैर्द्वादशभिः क्रमात् |\nद्वादशाहं व्रतं कुर्यात् यात्रारंभदिनादितः || ५३९ ||\n\nस्नानार्चनादिकं कृत्वा पीत्वा तच्चरणोदकम् |\nकुशोदकसमायुक्तं जपेद्वै द्वादशाक्षरम् || ५४० ||\n\nनैवेद्यप्राशनं पूर्वं कुर्यान्नक्ताशनं द्विज |\nजपेद्द्वादशनामानि क्रमाद्वाच्यमनुस्मरन् || ५४१ ||\n\nअंकुरारोपणदिनाद्यावत्तु ध्वजवासरम् |\nदिनषट्केन विप्रेन्द्र प्रत्यहं व्रतमाचरेत् || ५४२ ||\n\nद्वादशाक्षरमन्त्रेण कुर्यादंकुरवासरे |\nद्वितीये तुर्यमन्त्रेण परे सुषुप्तिवाचकैः || ५४३ ||\n\nस्वप्नमन्त्रैश्चतुर्थे तु जाग्रन्मत्रैस्तु पञ्चमे |\nकेशवादिषु योनीनां मूर्तीनां वाचकैः परैः || ५४४ ||\n\nउत्सवारम्भणदिनाद्यावत्तीर्थदिनान्तिमम् |\nवाचकैर्नवमूर्तींनां नवाहं व्रतमाचरेत् || ५४५ ||\n\nयद्वा द्विषट्कमन्त्रेण सर्वत्रापि व्रतं चरेत् |\nध्वजार्थांकुरनक्षत्राद्यावत्तीर्थदिनान्तिमम् || ५४६ ||\n\nएवं व्रतसमायुक्त आचार्यः कृत्यमाचरेत् |\nसंकल्प्योत्सवमादौ तु व्रतसंकल्पपूर्वकम् || ५४७ ||\n\nध्वजार्थमंकुरारोपं कुर्याद्यो देशिकोत्तमः |\nकुर्याद्ध्वजावरोहान्तं सर्वं सर्म स एव तु || ५४८ ||\n\nप्राज्ञोपि नेतरः कुर्यात् यदि कर्ता विनश्यति |\nमृते वा व्याधिते तस्मिन् तदनुज्ञामवाप्य च || ५४९ ||\n\nनित्यानुष्टानलोपाच्च वैधुर्यादिविदूपिते |\nअभ्यनुझां गुरोस्तस्य संप्राप्य विधिपूर्वकम् || ५५० ||\n\nशेषं कुर्यात्तु तत्पुत्रस्तच्छिष्यो वा समाहितः |\nअन्यो वा यदि वा भ्राता प्रायश्चित्तपुरस्सरम् || ५५१ ||"
}