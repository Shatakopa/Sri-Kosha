{
    "filename": "Pārameśvara-8.txt",
    "content": "śrīḥ |\n\naṣṭamo'dhyāyaḥ |\n\nsanakaḥ |\nbhagavan muniśārdūla sarvajña vadatāṃ vara |\ngaruḍapramukhānāṃ yadarcanaṃ prāgudīritam || 1 ||\n \ntadidānīṃ viśeṣeṇa vistareṇa prakāśaya |\nśāṇ‍ḍilyaḥ |\nśrṛṇu vakṣyāmi te samyaggaruḍasyārcanaṃ purā || 2 ||\n \nyena vijñātamātreṇa vāñchitaṃ sādhako'śnute |\nviṣṇoḥsaṅkarṣaṇākhyasya vijñānabalaśālinaḥ || 3 ||\n \nmūrtirjñānabalākhyā yā sarvādhārasvarūṃpiṇī |\nmahimeti jagaddhāturvijñoyo vihageśvaraḥ || 4 ||\n \nsarvarogabhayaghnaśca kṣepakaḥ sarvavidviṣām |\ntatastamarcayennityaṃ prāsāde sthāpya mantravit || 5 ||\n \nprāṅkaṇe prathame vā'tha dvitīye mūlamandirāt |\nagradeśe prakurvīta prāsādaṃ maṇṭapākṛtim || 6 ||\n \ncaturdvārasamopetaṃ vargatrayasamanvitam |\nvargaṣaṭkānvitaṃ vātha sarvālaṅkāraśobhitam || 7 ||\n \nmūlagehātribhāgoccamardhoccaṃ vā suvistaram |\ntasmin brāhne'tha divye vā divyayukte'tha mānuṣe || 8 ||\n \nsaṃsthāpya lohajāṃ vātha śailīmarcāṃ yathoditām |\ntrikālamarcayennityaṃ mukhyamūrtyarcanāntime || 9 ||\n \ntadvidhānaṃ viśeṣeṇa mantrapūrvaṃ śrṛṇu kramāt |\npraṇavaṃ pūrvamuddhṛtya pakṣiśabdamanantaram || 10 ||\n \npañcākṣaro mahāmantraḥ svāhāntaḥ saṃprakīrtitaḥ |\nmantrārṇāni sabindūni prāgoṅkārānvitāni ca || 11 ||\n \nsamuccāryātha turyāntairjñānādyaiśca hṛdādibhiḥ |\nanetrairastraparyantairaṅgānītyavadhāraya || 12 ||\n \nprāṅmūlamantramadyādyavyatyayādviṣahā bhavet |\nso'yaṃ mantraḥ samākhyātastridaśairapi durlabhaḥ || 13 ||\n \npañcākṣara iti khyāto gāruḍho munisattama |\npañcāṅgāni yathāpūrvamakṣaraiḥ syuḥ sabindukaiḥ || 14 ||\n \nsāṅgenānena mantreṇa sthāpanīyo vidhānataḥ |\nmūlālayagate bimbe susthite vātha yānage || 15 ||\n \nsthitaiva gāruḍī mūrtiryāne vā gamanonmukhī |\nśayane cāsane caiva tvāsīnā vātha susthitā || 16 ||\n \ndvārāvaraṇadevānāṃ dhyānādhyāye viśeṣataḥ |\ndhvajārohe'pi suvyaktaṃ lakṣaṇaṃ cāsya vakṣyate || 17 ||\n \nevaṃ jñātvā yathākālaṃ tanmantranirato dvija |\nsnātvā tadīyamantreṇa kṛtapādāvanejanaḥ || 18 ||\n \nupaspṛśya yathānyāyaṃ prāsādaṃ saṃpraviśya ca |\nsvāsane sukhamāsīnaḥ prāḍmukho vāpyudaḍmukhaḥ || 19 ||\n \nkaraśuddhiṃ ca digbandhaṃ prāṇāyāmaṃ samāpya ca |\nbhūtaśuddhiṃ ca vidhivanmantravinyastavigrahaḥ || 20 ||\n \npakṣīśamudrāṃ baddhvātha hṛdayāmbhoruhodare |\nsvānandadhāmaniṣṭhasya devasya caturātmanaḥ || 21 ||\n \nsaṃkarṣaṇāṃśāt saṃpūrṇavijñānabalasaṃkulāt |\navatāryāmṛnairbhogairjapāntaṃ prāgvadarcya ca || 22 ||\n \ntato mūrtairyajedbāhyaiḥ prāguktairbhogasaṃcayaiḥ |\npātraśiṣṭaiśca devānnaiḥ sādhitaiḥ pṛthageva vā || 23 ||\n \ntadarthaṃ kalpayet prāgvadarghyādyaṃ pātrapañcakam |\ndvitayaṃ cāthavaikasmin pādyaṃ snānīyavāri ca || 24 ||\n \narghyācāme tadanyasminnekasmin sakalaṃ tu vā |\nprāgvat svadehavinyastān mantrānabhyarcya mantravit || 25 ||\n \narghyādyairdhūpaparyantaistato dvāracatuṣṭaye |\nvāstvīśaṃ kṣettanāthaṃ ca dvāralakṣmīṃ svamantrataḥ || 26 ||\n \ncaṇḍādyaṃ ca gaṇaṃ prāgvadāsanaṃ kalpayet tataḥ |\nśeṣapūrvaṃ ca dharmādyamaṣṭakaṃ vā dviraṣṭakam || 27 ||\n \nkālacakraṃ tadūrdhve tu sarojādyaṃ catuṣṭayam |\nsamabyarcya ca gandhādyairgaṇanāthādikānapi || 28 ||\n \nhṛtpajakarṇikāmadhye mānasairarcitaṃ purā |\nsvavidyayā samāvāhya svasthānādbimbahṛtkaje || 29 ||\n \nsakalīkṛtya vidhivadaṅgalāñchanabhūṣaṇaiḥ |\nsatyākhyayā dakṣiṇato balaśaktyā svarūpayā || 30 ||\n \ngaṇitrakaṃ ca mandārakusumastabakaṃ tathā |\nkalaśaṃ cāmṛtādhāraṃ phaṇīndraṃ dakṣiṇāditaḥ || 31 ||\n \nvinyasellāñchanānyevaṃ kirīṭaṃ vanamālikām |\nanantādīni nāgāni nyasyāni tadanantaram || 32 ||\n \nśaktiḥ prāguditā tasya baladharmasvarūpiṇī |\npakṣīśamudrāṃ sandarśya layayāgaṃ samācaret || 33 ||\n \nbhogayāgaśca kartavyaḥ pajhapīṭhatalopari |\nprāgādipajhapatreṣu hṛdayādīni pūrvat || 34 ||\n \nvidikpatreṣu caivāstrameṣāṃ varṇāni pūrvavat |\nrūpalāvaṇyabhūṣādyairmūlamantraśarīravat || 35 ||\n \nagnīśarakṣovāyavyakoṇeṣu vihageśituḥ |\ncatuṣṭayaṃ gaṇitrādyaṃ kirīṭaṃ vanamālikām || 36 ||\n \npurastāt pṛṣṭhato nyasya dakṣiṇottarayostathā |\ncatuṣṭayaṃ krameṇaiva śeṣādyāḥ pannageśvarāḥ || 37 ||\n \ndakṣiṇe vihageśasya satyākhyā karṇikopari |\nprāṇāpānasamānodānavyāna prāṇarūpiṇaḥ || 38 ||\n \nmadhyasthasya khageśasya bahiḥ prāgāditaḥ kramāt |\nsatyaḥ suparṇo garuḍastārkṣyaśca vihageśvaraḥ || 39 ||\n \npañcātmakasya prāṇasya vikārastveṣa pañcadhā |\nsatyādyā dikṣu catvāraḥ koṇeṣu vihageśvaraḥ || 40 ||\n \ndyānameṣāṃ viśeṣeṇa samākarṇaya sāmpratam |\nācāṅghrigocarāt sarvo yasya dehastu pauruṣaḥ || 41 ||\n \ndvibhujastuhinābhastu sa satyaḥ prāṇadaivatam |\nsuparṇaḥ pajharāgābho nirmalaḥ svarṇalocanaḥ || 42 ||\n \ngaruḍaḥ kāñcanābhastu kuṭilabhravaruṇekṣaṇaḥ |\nkekarākṣastu tārkṣyo vai prābṛḍjaladasannibhaḥ || 43 ||\n \ndravatkanakanetrastu śabalābhastu pañcamaḥ |\ncaturbhujāḥ suparṇādyāḥ saumyarūpā hyanākulāḥ || 44 ||\n \npatatricaraṇāḥ sarve pakṣamaṇḍalamaṇḍitāḥ |\nlambodarāḥ supīnāṅgāḥ kuṇḍalādyairvibhūṣitāḥ || 45 ||\n \nkuṭilabhrūsuvṛttākṣā vakra tuṇḍāḥ sitānanāḥ |\napānādisamīrāṇāmādhipatyena saṃsthitāḥ || 46 ||\n \nmahābalā mahākāyā raktatuṇ‍ḍo'tra pañcamaḥ |\nsvasvāṅguṣṭhadvayaprotagaṇitrobhayapāṇinā || 47 ||\n \npuṣpāñjalidharāḥ sarve mukhyena vihagottamāḥ |\nsuparṇaḥ paścimābhyāṃ tu pāṇibhyāṃ dakṣiṇāditaḥ || 48 ||\n \nmandārapuṣpastabakaṃ dadhadvismayamudrikām |\ntathāvidhābhyāṃ garuḍaste dhatte vyatyayena tu || 49 ||\n \ntārkṣyaḥ paścimayornityaṃ dhatte dakṣiṇavāmayoḥ |\nkadrūṃ tathā'mṛtaṃ kumbhaṃ pañcamo vihageśvaraḥ || 50 ||\n \ndakṣiṇena sudhākumbhaṃ vāmena tu phaṇīśvaram |\nnityoditasya vyūhasya tathā śāntoditasya ca || 51 ||\n \nprāṇāpānādivāyūnāṃ pañcānāmapi nāmabhāk |\ngaruḍaḥ parivāratve dhvajatvepi viśeṣataḥ || 52 ||\n \nyojanīyastathānyeṣu saṣuptyādipadeṣu tu |\nvāsudevādimūrtīnāṃ caturṇāṃ kramaśastvamī || 53 ||\n \nsatyādyāstārkṣyaparyantāstattanmūrtyantareṣu tu |\ntriṣu triṣu samādeyāḥ satyādyāḥ keśavādiṣu || 54 ||\n \npajhanābhādimūrtīnāṃ pañcamo vihageśvaraḥ |\nparātparaparavyūha vyūhāntaratanorvibhoḥ || 55 ||\n \nprādurbhāvatanoścāpi jagadrakṣaṇakāṅkṣiṇaḥ |\nkhagānāṃ kāraṇatvācca prāgukto vā khageśvaraḥ || 56 ||\n \niti te gāruḍavyūhaprabhāvaḥ saṃprakīrtitaḥ |\nkumudādyāstato bāhye śakrādyāstadbahiḥ kramāt || 57 ||\n \ntaRdbahiḥ kumudādīnāṃ bhūteśāścotkaṭādayaḥ |\ngaṇaśaḥ pūjanīyā vā tadagre baliṇḍale || 58 ||\n \nmahāpīṭhe'thavā pūjyā garuḍasyānuyāyinaḥ |\npālayantaśca tadbhaktān divyānyāyatanānyapi || 59 ||\n \ndhyātvaivamarcanaṃ kuryādāsanādyairyathoditaiḥ |\ncatuṣṣaṣṭyupacārairvā dvātriṃśadbhistu vetaraiḥ || 60 ||\n \nṣoḍaśairupacārairvā mukhyamadyādhamakramāt |\ntanniveditamannādyaṃ narāṇāṃ rogiṇāṃ sadā || 61 ||\n \nvandhyānāṃ vanitānāṃ ca jayecchūnāṃ ca bhūbhujām |\nviṣopahataveṣāṇāṃ pradadyāt saṃvibhajya ca || 62 ||\n \nārdrāyāṃ pratimāsaṃ taṃ viśeṣeṇaivamarcayet |\nutsaveṣu viśeṣeṇa bhrāmayedutsavārcayā || 63 ||\n \niti samyak samākhyātaṃ garuḍasyārcanaṃ param |\nitaḥ paraṃ yacchrotavyaṃ tadvadasva mune'dhunā || 64 ||\n \nsanakaḥ |\nmune sakaladharmajña bhagavan bhaktavatsala |\nviṣvaRksenasya vighnāreḥ pūjanaṃ vihitaṃ purā || 65 ||\n \ntadvidhānaṃ viśeṣeṇa vada sānugraho yadi |\nśāṇḍilyaḥ |\npauṣkārākhye mahāśāstre purā puṣkarajanmanaḥ || 66 ||\n \nviṣvaksenārcanaṃ proktaṃ yathāvacchṛṇu tanmune |\npauṣkara uvāca |\nkimarthamāha bhagavan vighnocchedakaraṃ prabhum || 67 ||\n \nsamastavighnanāthānāṃ paramaṃ kāraṇaṃ ca yaḥ |\nviṣvaksenastu yaṣṭavyo bhogabhūmigate'cyute || 68 ||\n \nkairdravyaiḥ kenavidhinā kiṃ karotyabhipūjitaḥ |\nśrībhagavānuṃvāca |\nbhavināṃ bhāvino vignāḥ saddharmavinivārakāḥ || 69 ||\n \nna yāgayajñadharmādyairmanye saṃsāriṇāṃ śubham |\ntatpravṛttau tu ye vignāḥ protsāhavinivārakāḥ || 70 ||\n \nvyapayānti ca te sarve cakrajvālābhayārditāḥ |\nprāgārjitena kenāpi karmaṇā dvija sāmpratam || 71 ||\n \nanubhuṅkte phalaṃ yāgāddvividhaṃ cāgrataḥsthitam |\ntasya saṃrakṣaṇārthaṃ tu viṣvaksenaḥ sadaiva hi || 72 ||\n \nkāle yāgāvasānākhye dvitīye'vasare'thavā |\nkṛtvā nirvyākulaṃ cittaṃ yaṣṭavyaḥ phalasiddhaye || 73 ||\n \nyāganirvartanāccheṣairamlānairarghyapūrvakaiḥ |\nupacāramayairbhogaiḥ sarvairābharaṇādikaiḥ || 74 ||\n \nnaivedyairmadhuparkādyairmukhyamūrterniveditaiḥ |\ndvijapradānaśiṣṭaistu svayaṃ prāśanavarjitaiḥ || 75 ||\n \ntathā carvantarasthaiśca hyaparebhyo'niveditaiḥ |\nsaṃskṛtairūṣmaṇopetairmadhurājyapariplutaiḥ || 76 ||\n \npaiṣkara uvāca |\nka eṣo'tulavīryo hi yasya dūrāddravanti ca |\nvighnā nimeṣamātreṇa trailokyonmūlanakṣamāḥ || 77 ||\n \nśrībhagavānuvāca |\nkālavaiśvānarākhyā yā mūrtisturyātmano vibhoḥ |\nsa eva dvijadevāsyo viṣvaksenaḥ prakīrtitaḥ || 78 ||\n \nsthita āhavanīyādibhedena makhayājinām |\nṛkpūtaṃ hutamādāya tarpayatyakhilaṃ jagat || 79 ||\n \nevaṃ mantramayādyāgāt sātvikādbrahnabhāvitāt |\nsaṃprāpya gurumūrterbai prāpaṇaṃ mantrasaṃskṛtam || 80 ||\n \nanāhutāmarāṇāṃ ca sarvalokanivāsinām |\nsvayaṃ saṃvibhajatyāśu tadanugrahakāmyayā || 81 ||\n \njñātvaivaṃ tasya māhātmyaṃ vyaktisthaṃ phalasiddhaye |\ntrisandhyaṃ nityapūjāyāṃ balyante taṃ samarcayet || 82 ||\n \nvatsarotsavapūrveṣu tathā vaiśeṣikeṣvapi |\nvyaktyādyādhārabhūteṣu kramāt kṛtvā purārcanam || 83 ||\n \nkevalaṃ vātha homāntaṃ svaśaktyā vibhavena vā |\nvistareṇāthavā śaśvattataḥ kamalasaṃbhava || 84 ||\n \nkṛtvā parṇapuṭe toyaṃ pātre vā kalaśe'vraṇe |\ntamātmanottare bhāge hyarcayitvā nivedya ca || 85 ||\n \nathāparasmin bāṇḍe tu tadastraparimantrite |\nnaivedyādbhāgamādāya tathā carvantarasthitāt || 86 ||\n \nodanādaṃśamuddhṛtya dadhyājyavyañjanaiḥ saha |\nsamālabhanapuṣpārdhyakuśāmbuparibhāvitam || 87 ||\n \ntaddhṛnmantreṇa bahuśo hyabhimantryābjasaṃbhava |\ntanmūlamantramuccārya dhyānabhāvanayānvitam || 88 ||\n \nprāksanniveśite bhāṇḍe samutkīrya pidhāya tat |\npraṇavāṣṭakajaptaṃ vā tannāmnā saha pauṣkara || 89 ||\n \nekaṃ vai sodakaṃ pātraṃ sanaivedyaṃ jalāplutam |\nsarvatra sarvadā yāge kuryāt prāgvidhinā vinā || 90 ||\n \ntaccāpi kṣmātale kūpe taṭākādau tu cotkiret |\nnopabhogaṃ yathā yāti kākādiṣvabjasaṃbhava || 91 ||\n \nyasmāt sanmantrapūtaṃ tat prādhānyenābhivardhate |\nato niṣiddhaḥ pāpānāmapāpānāṃ viśeṣataḥ || 92 ||\n \njñātvaivaṃ yatrato mantrī tanmantreṇa samarcayate |\nsāRṅgaṃ mantramato vakṣye yathāvadavadhāraya || 93 ||\n \nākrāntamanalenaiva prāṇākhyaṃ bījanāyakam |\ntrailoktyaiśvaryadopetamūrjopari gataṃ tu tat || 94 ||\n \ntato vārāhamādāya bhūdharavyoma bhūṣitam |\nviṣvaksenāya tadanu sanamaskaṃ padaṃ nyaset || 95 ||\n \npraṇavādyo hyayaṃ mantro viṣvaksenasya kīrtitaḥ |\npūrvabījaṃ hi yaccāsya ūkārasvaravarjitam || 96 ||\n \nākārādyaiśca ṣaḍdīrghairbhinnamaṅgagaṇaṃ nayet |\npraṇavena svanāmnātha jātibhiṣṣaḍbhiranvitam || 97 ||\n \nnamassvāhādibhiścāyaṃ viṣvaksenasya aṅgakaḥ |\nsāṅgenānena mantreṇa pratiṣṭhāpyo vidhānataḥ || 98 ||\n \nprathamāvaraṇe vātha dvitīyāvaraṇe'thavā |\nīśānasomadiṅmadhye prāsāde dakṣiṇāmukhe || 99 ||\n \nmūlālayoccānnīce tu kalpite garbhamandire |\nbrahnasthāne'thavā divye mūlaberāṃśamānataḥ || 100 ||\n \nkalpitasya śilādārulīhapūrvaistu vastubhiḥ |\npūjanaṃ mukhyakalpaṃ syādanukalpe'gramaṇṭape || 101 ||\n \nprāguktakoṇabhūbhāge mekhalātrayanirmite |\npīṭhe'vatārya gaganādamūrtaṃ mūrtameva vā || 102 ||\n \nkebalaṃ balidānena tarpayedudakena ca |\ncatussthānāvatīrṇasya maṇḍalādiṣu vṛttiṣu || 103 ||\n \nparavyūhādirūpasya devasya yajanāvadhau |\nprāsādāntargatasyāpi svasthānasthasya maṇṭape || 104 ||\n \npūjanaṃ vidhivat kāryamārambhadivasāditaḥ |\nsarvakarmāvasāne tu maṇḍalādigate vibhau || 105 ||\n \nsve sve dhāmni visṛṣṭe tu dhyātvā maṇḍalamadhyataḥ |\npūjayedvidhivanmantrī dvitīye vāsare'pi ca || 106 ||\n \nbhagavadyajanārthaṃ tu prāsādasthaṃ viśeṣataḥ |\nyathāvidhi samabyarcya naivedyaistanniveditaiḥ || 107 ||\n \narghyādyairakhilairanyaistāmbūlādyaiśca nityaśaḥ |\njalasthalādinilayāṃstadbhūtāṃścātha tarpayet || 108 ||\n \nprāsādasthasya tasyātha dehamānānusārataḥ |\nkṛtvā hemādibhirdravyairviśeṣāryāṃ vidhānataḥ || 109 ||\n \nugrāṃ vā śāntarūpāṃ vā vighnavidhvaṃsanakṣamām |\ncaturbhujāṃ vā dvibhujāmāsīnāṃ vā samutthitām || 110 ||\n \ndvibhujasya caturhastāmanyathā vā prakalpitām |\nvaiśeṣikeṣu prāpteṣu pūjayedutsavārcayā || 111 ||\n \nmṛgayādyutsave prāpte yatra yatra vrajet prabhuḥ |\ntatra tatra nayedenaṃ nirvidhnaphalasiddhaye || 112 ||\n \ndhyānamasya pravakṣyāmi yathāvacchṛṇu sattama |\nnavadūrvāṅkurābhaṃ ca tvīṣatpittalakāntibhṛt || 113 ||\n \ncaturdaṃṣṭraṃ caturbāhuṃ catuṣkiṣkuṃ caturgatim |\npūrṇāṅgaṃ kesariskandhaṃ pṛthūrasthalarājitam || 114 ||\n \ndakṣiṇāvartanimnena nābhirandhreṇa śobhitam |\nājānubāhuṃ śrīmantaṃ piRṅgalārjirjaṭādharam || 115 ||\n \ndravatkanakapiṅgākṣaṃ cipiṭaṃ pṛthunāsikam |\nsitadīrghanakhaśreṇīśobhitaṃ kuṭilabhruvam || 116 ||\n \nvistīrṇagaṇḍavadanaṃ bālendukuṭilopamaiḥ |\nnavakiṃśvaruṇākārairlomaiḥ saṃpūrṇavigraham || 117 ||\n \nśobhanena pralambena pṛthunā pronnatena ca |\nmāṇikyakuṇḍalāḍhyena yuktaṃ śrotradvayena tu || 118 ||\n \nmakuṭenonnatenaiva hārādyairupaśobhitam |\ncitrakauśeyavasanaṃ vicitrasragvimaṇḍitam || 119 ||\n \npralayadvādaśādityasahasraguṇadīdhitim |\nīṣadūrghve tathādiryagvinipātitalocanam || 120 ||\n \nkundendukāntidaśanaṃ kiñcidvihasitānanam |\nsvabhāvasaumyamamalaṃ māyākrodhoparañjitam || 121 ||\n \nsavilāsacalatpādanyāsasthānakasaṃsthitam |\nsvenāntaḥ karaṇenaiva bhāvayantaṃ paraṃ padam || 122 ||\n \naṅguṣṭhādi kaniṣṭhāntaṃ vāmapāṇau latātrayam |\nnāmayatyunnatā caikā ghrāṇāgre viniyojitā || 123 ||\n \nsadvighnabhītipradayā tvanayā mudrayānvitam |\nrathāṅgaśaṅkhahastaṃ ca lambamānagadādharam || 124 ||\n \nśroṇītaṭanibiṣṭena sāvahelena pāṇinā |\nitthaṃrūpadharaṃ devamanekādbhutavikramam || 125 ||\n \nugrarūpamiti dhyāyedāgneyamanalaprabham |\ndaṃṣṭrātarjananirmuktaṃ sābhayaṃ śāntalakṣaṇam || 126 ||\n \nmukhyadakṣiṇahastena bhaktānāmabhayapradam |\ntathāvidhena vāmena lambamānagadādharam || 127 ||\n \npṛṣṭhadakṣiṇavāmābhyāṃ cakraśaRṅkhadharaṃ kramāt |\nevaṃ caturbhujasyoktaṃ dvibhujasyāvadhāraya || 128 ||\n \nuktābhyāmugraśāntābhyāṃ śaRṅkhacakradvayaṃ vinā |\nprāguktadvitayaṃ vātha dvitīyaṃ cintitaṃ tu vā || 129 ||\n \ngadāvirahitaṃ vātha vāmakaṭyavalambitam |\nsthānake vā'sane vāmamūrudeśe niveśitam || 130 ||\n \ngopanīmudrayā vātha kaṭakākāramudrayā |\nubhābhyāmapi pāṇibhyāṃ viśrāntaṃ pīṭhapṛṣṭhataḥ || 131 ||\n \navaṣṭabhya gadāmūrdhve mātaṅgamusalākṛtim |\nprākpaḍhadalamākramya pādābyāṃ karṇikāsanam || 132 ||\n \nsusthitaṃ karṇikāyāṃ vā prāgvadanyairalaṃkṛtam |\nevaṃ dhyānaviśeṣeṣu tvekaṃ sthāpya vidhānataḥ || 133 ||\n \nsamarcayīta kāleṣu prāgukteṣu svamantrataḥ |\ncatussthānārcanārthaṃ tu ṇḍalānāṃ tu madhyataḥ || 134 ||\n \npūjiteṣvatha mantreṣu niyukteṣu svadhāmani |\nīśānasomadiṅmadhye caturaśre pure'thavā || 135 ||\n \ndvāraśobhāśranirmukte rekhātritayabhūṣite |\ntadantare'rdhacandrasthe kamale'ṣṭadalānvite || 136 ||\n \nsāmrājyena niyukte'smin vignānāmacyutena tu |\npūjite vidhinā śaśvadabhīṣṭaṃ sādhako'śnute || 137 ||\n \ntasmānmantraistadīyaistu snātvā pūrvavidhānataḥ |\nprakṣālya pāṇipādau vā tvācamya nyāsamācaret || 138 ||\n \ntadadhiṣṭhātṛkatvena dhāraṇābhiḥ svavigraham |\nśodhayitvā punarnyasya ṣaḍaṅgaṃ tatkarāditaḥ || 139 ||\n \nprāgvadānandadhāmācca hyavatārya tathā prabhum |\niṣṭvā hṛtpuṇḍarīke tu svāpekṣānipkalātmakam || 140 ||\n \ntameva sakalatvena yātaṃ dhyātvā yajedvahiḥ |\nprāgvadardhyādipātrāṇi pratiṣṭhāpya svavigrahe || 141 ||\n \nvinyastamantrānabhyarcya dvāredakṣiṇasaumyayoḥ |\ncaṇḍapracaṇḍasadṛśau balaprabalasaṃjñitau || 142 ||\n \nvāyuvegaṃ mahāprāṇaṃ dvārāgre garuḍopamam |\nsamabhyarcya yathāpūrvaṃ prāgdatvā kamalāsanam || 143 ||\n \ndharmādyanantaparyantaṃ pañcakaṃ navakaṃ tu vā |\nsatvenācchāditaṃ paścāt kevalenāmbujaṃ smaret || 144 ||\n \ntasminnāvāhya taṃ devaṃ hṛdaye dhyānacoditam |\nsannidhānādikaṃ kṛtvā mudrābandhapurassaram || 145 ||\n \nsamabhyarcyārghyapuṣpādyairlayayāgavidhānataḥ |\nkarṇikāmadhyagaṃ tasya hṛdādyaṃ mukhyamantravat || 146 ||\n \npajhacchadāntarasthāśca tadākāradyutiṃ vinā |\nkintvaṅgānāṃ ca sarvatra ghyānamuktaṃ sitādikam || 147 ||\n \nkriyākhyāṃ taijasīṃ śaktiṃ svāhāparyāyarūpiṇīm |\nlakṣmīrūpadharāṃ pītāṃ sarvālaṅkāramaṇḍitām || 148 ||\n \npriyānurūpāṃ satataṃ svāsīnāṃ vātha susthitām |\ndakṣiṇottarayogena cāmarobhayadhāriṇīm || 149 ||\n \nhrīṃ kriyāyai svāhānto mantro'yaṃ saṃprakīrtitaḥ |\nanena svāmino dehāttaijasādvighnasūdanāt || 150 ||\n \nvāmapārśve'vatāryāsya bhogayāgāvasānataḥ |\ngajānano jayatseno harivaktro mahābalaḥ || 151 ||\n \nkālaprakṛtisaṃjñaśca caturthaḥ kamalodbhava |\ngaṇarājeśvarā hyete catvāraścaṇḍavigrahāḥ || 152 ||\n \nājñāpratīkṣakāścāsya suśvetacamarodyatāḥ |\nvināyakādayaścaiva vighneśāḥ pravarāstu ye || 153 ||\n \namīṣāṃ gaṇanāthānāṃ nityamājñānupālinaḥ |\nīśānādiṣu koṇeṣu paRdmabāhye sthitān nyaset || 154 ||\n \nvīkṣamāṇā vibhorvaktraṃ tattulyasthānakaiḥ sthitāḥ |\ntadvatkarāRṅkitāḥ sarve kintu mudrāvivarjitāḥ || 155 ||\n \ndhyānameṣāṃ pṛthagbhūtaṃ śārīramavadhāraya |\nbhīmadvipendravadanaṃ caturadaṃṣṭraṃ trilocanam || 156 ||\n \nkambugrīvaṃ caturbāhuṃ pūrṇacandrāyutadyutim |\nhāranūpurakeyūramekhalādāmamaṇ‍ḍitam || 157 ||\n \nnānāsraggandhavastrāḍhyamanaupamyaparākramam |\ndhyāyedgajānanamato jayatsenaṃ ca saṃsmaret || 158 ||\n \nmahatturaṅgavadanaṃ pajharāgācalaprabham |\ndravaccāmīkarākṣaṃ ca tvanekādbhutavigraham || 159 ||\n \nharivaktramato dhyāyet saṭācchuritamastakam |\nniṣṭaptakanakaprakhyaṃ dyoraghargharanisvanam || 160 ||\n \nmṛgarāRḍvadanaṃ vipra kalpāntanilaveginam |\nkālaprakṛtināmānaṃ bhāvayedañjanadrivat || 161 ||\n \ndaṃṣṭrākarālavadanaṃ piRṅgalaśmaśrulocanam |\njhaṣakuṇḍalabhṛdraudraṃ mīnavannimnanāsikam || 162 ||\n \ngaṇarājeśvarāḥ hyete mahāpuruṣalakṣaṇaiḥ |\nsaṃyuktāścākhilairvipra āpādāt kandharāvadhi || 163 ||\n \nyatkiñcinmaṇḍanaṃ vastu tadādyoktaṃ smarettriṣu |\neteṣāmarcanaṃ kuryāt svanāmnā praṇavādinā || 164 ||\n \nnamontenābjasaṃbhūta nānāsiddhiphalāptaye |\naṣṭāṣṭakaistadardhairvātasyārdhairvā yathāruci || 165 ||\n \nkṣiprakarmaprasidhdyarthamaṣṭabhirvā samarcayet |\ntanniveditamannādyamarghyasrakcandanādikam || 166 ||\n \nna deyaṃ kasyācit prājñairaihikāmuṣmikāptaye |\nsvāśritānāmanujñātaṃ bhūtānāṃ caiva tena tat || 167 ||\n \nnityaṃ tadūrdhvatasteṣāmāśāsthagitacāriṇī |\nata eva hi bhoktṝṇāmarthahāniṃ dadanti te || 168 ||\n \nnūnamāśāgaṇaṃ sarvaṃ dhvaṃsayanti sadaiva hi |\ntasmāddadāti yo'nyeṣāṃ svayamaśnāti vā'dhameḥ || 169 ||\n \nmohādupekṣate vāpi sa yāti narake'dhamaḥ |\nataḥ śreyorthinā kāryaḥ parihāraḥ sadaiva hi || 170 ||\n \ntaccāpi kṣmātale kūṣe taṭākādau tu cotkṣipet |\nnopabhogaṃ yathā yāti kākādiṣvabjasaṃbhava || 171 ||\n \nya smāt sanmantrapūtaṃ tat prādhānyenāpi vardhate |\nato niṣiddhaḥ pāpānāmapāpānāṃ viśeṣataḥ || 172 ||\n \niti samyak samākhyātaṃ viṣvaksenārcanaṃ tava |\nataḥ paraṃ yadvaktavyamasti cettadvadasva bhe || 173 ||\n \nsanakaḥ |\nkumudādyāvṛtīśānāṃ dvārāvaraṇavāsinām |\nśilālohādibhiḥ klṛptā yā yā mūrtiḥ pratiṣṭhitā || 174 ||\n \ntatra tatra ca kiṃ kāryamarcane tadvadasva me |\nśāṇḍilyaḥ |\ndvārāvaraṇadevānāṃ susthitānāṃ svasajhasu || 175 ||\n \ncalānāṃ vātha hemādyairnirmitānāṃ yathāvidhi |\ntrikālaṃ vā dvikālaṃ vā saṃkaṭe tvekakālikam || 176 ||\n \ntattanmantreṇa kurvīta pūjāmaṣṭopacārataḥ |\nparavyūhādirūpasya viṣṇordivyālayādiṣu || 177 ||\n \nprāsādaberaprākāragopuradvāramaṇṭapān |\npacanālayapānīyaśālāpuṣpādimaṇṭapān || 178 ||\n \ndhanadhānyāmbarāvāsamālikābaliviṣṭarān |\ntathāRṅgāśrayasaRdmāni gośālāvāhanāspadān || 179 ||\n \napūrvānathavā jīrṇān naṣṭāṃścaiboddharanti ye |\ngrāmādirathyāvaraṇānutsavabhramaṇāya ca || 180 ||\n \nphalapuṣpadrumāḍhyāni vāpīkūpānvitāni ca |\nviśrāmamaṇḍapopetanipānālahkṛtāni ca || 181 ||\n \nudyānāni prakurvanti ye bhaktyā tu jagatprabhoḥ |\nkedārāpaṇapūrvāṇi sādhanāni dadanti ye || 182 ||\n \nsamārādhakapūrvāṇāṃ tadaiva paricāriṇām |\ndāsīdāsakuṭumbānāṃ devālāyanivāsinām || 183 ||\n \npoṣaṃ kurvanti ye vṛtyā nityayā prītaye vibhoḥ |\ndevasyāṅgāṅgirūpasya parivāragaṇasya ca || 184 ||\n \nnū purādikirīṭāntairvigrahaṃ bhūṣayanti ye |\nprāsādagopurādīni cāmīkaramayāni ca || 185 ||\n \nśayanāsanayānāni rathāni vividhāni ca |\nmahānti hemasadratnaracitāni samantataḥ || 186 ||\n \ndviradāṃśca varāśvāṃśca yāgopakaraṇāni ca |\npādyārghyapātrapūrvāṇi pādodādipratigrahān || 187 ||\n \nbhadrapīṭhaṃ tathā dīpadhūpayorlakṣaṇānvitam |\npātrayugmaṃ ca vai ghaṇṭāmakṣasūtrādikānyapi || 188 ||\n \nchatrāṇi cāmarādīni sitāni vividhāni ca |\nupānatpādukādīni pādapīṭhānyanekaśaḥ || 189 ||\n \nhaviḥsthālīśca vividhāḥ sādhārāśca salakṣaṇāḥ |\nhemarājatatāmrotthāstāmbūlādhārasaṃyutāḥ || 190 ||\n \nsruk sruvādīni bhāṇḍāni yānyanyāni samarcane |\nupayogyāni sarvāṇi ye'rpayanti jagadvibhoḥ || 191 ||\n \ndevadravyāṇi rakṣanti devasvaṃ ca bhayānvitāḥ |\nsadāgamādisiddhāntaniścayārthapraśaṃsakāḥ || 192 ||\n \ndīkṣāpayanti sadbhaktān ye vedāntārthasūcakāḥ |\nbhāṣābhiḥ svasvakīyābhirye tadarthaprabandhakāḥ || 193 ||\n \nbhaktottamāste vijñeyāstān divyāyatanādiṣu |\ncalasthiravibhāgena lohairvā śilayāthavā || 194 ||\n \nsvasvavarṇāśramācārasadṛśākṛticeṣṭitān |\nbaddhāñjalipuṭān vātha pramāṇenopalakṣitān || 195 ||\n \nlāñchitānścakraśaRṅkhābhyāṃ bhujayordakṣiṇāditaḥ |\npajhaviṣṭaramadhye tu svāsīnān vātha susthitān || 196 ||\n \nṛjusthityā yathāśobhaṃ vaiśākhasthānakena vā |\nnirmāya ca vidhānena prāṅkame maṇṭape'thavā || 197 ||\n \nprāsādeṣvanurūpeṣu kalpiteṣvagrato vibhoḥ |\nyathāvakāśaṃ vāme vā dakṣiṇe vātha paścime || 198 ||\n \nsvasvamantraiḥ pratiṣṭhāpya vidhivacchraddhayārcayet |\nśrṛṇu mantrāṃstadīyāṃstu sthāpanādiṣu karmasu || 199 ||\n \npradhānapuruṣeśātmatārakabrahnaṇā'thavā |\nahaṃ sa tārakeṇaiva savisargeṇa cāntime || 200 ||\n \nādyena vā dvitīyena yuktayā tritayena vā |\nsaṃjñayā yojanīyāste sāṅgayāgānataḥ śrṛṇu || 201 ||\n \ntārādyayordvayorekaṃ ṣoḍhā kṛtvā tadantime |\njñānādihṛdayādīni caturthyantānyudīrayet || 202 ||\n \npraṇavādhārayuktāni prāgevāṅgānyamūni vai |\nvinyasya saṃyajennityaṃ bhaktān paramadharmiṇaḥ || 203 ||\n \npāratantrye vidhirayaṃ bhaktānāṃ saṃprakīrtitaḥ |\nsvātantrye cāgrahārādau vipine vā nadītaṭe || 204 ||\n \nsaprākāraṃ vimānaṃ tu yatheṣṭatalaśobhitam |\nkalpayitvā prayatnena rathyābhiśca pariṣkṛtam || 205 ||\n \ndeśāntaragatānāṃ vā bhagavallokavāsinām |\ndṛśyarūpamadṛśyaṃ vā devasārūpyatāṃ gatam || 206 ||\n \nsthāpayitvā vidhānena prāsāde mānuṣe pade |\ndivyamānuṣayorvātha divye vā mānuṣāśrite || 207 ||\n \nviṣṇormantrāsanāvyaktapajhamadhyasthacetanāt |\nbhaktabimbahṛdambhoje caitanyamavatārya ca || 208 ||\n \nsakalīkṛtya mantreṇa sāṅgenābhyarcayet sadā |\nāvāhane viśeṣo'yaṃ jīvatāṃ vāpyajīvatām || 209 ||\n \nsarvatrāvyaktapajhādyairaṣṭabhirvā dviraṣṭabhiḥ |\nbhogaiḥ prāguditaiḥ sphītaistāmbūlāntairanukramāt || 210 ||\n \ntattajjanmadine kāryaṃ teṣāṃ vaiśeṣikārcanam |\nkṛtvā pajhadhvajārohaṃ kāryastatra mahotsavaḥ || 211 ||\n \ndevena saha kartavyaḥ paratantrotsave dhvajaḥ |\nbhaktapraṇītā gādhāśca śrutyantārthopabṛhnitāḥ || 212 ||\n \nśrāvayedvidhivaddevaṃ bhaktyā gītipurassaram |\ntanniveditamannādyaṃ gāyakebyaḥ pradāpayet || 213 ||\n \niti te vainateyādiparivāragaṇasya ca |\npūjanaṃ sarbamākhyātaṃ nānāsiddhiphalapradam || 214 ||\n \ngopanīyaṃ prayatnena nāstikānāṃviśeṣataḥ |\nprakāśayasva bhaktānāṃ nityakarmaratātmanām || 215 ||\n"
}