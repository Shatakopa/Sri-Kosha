{
    "filename": "Pārameśvara-6.txt",
    "content": "śrīḥ |\n\nṣaṣṭho'dhyāyaḥ |\n\npurā'nena vidhānena kṛtvā yāgaṃ tu mānasam |\nkarmaṇā bhaktiyuktena bahirvṛttau yajettataḥ || 1 ||\n \nsanakaḥ |\nbhagavaṃstvatprasādena jñāto hyajñānanāśanaḥ |\njñānavijñānasahito hṛdyāgaḥ sarvasiddhidaḥ || 2 ||\n \nkimarthaṃ bāhyataḥ pūjā kāryā vai pratimādiṣu |\netadācakṣva bhagavannatra me saṃśayo mahān || 3 ||\n \nśāṇḍilyaḥ |\nbāhyotthā vāsanā vipra bahujanmārjitā dṛḍhā |\nlolīkṛto'nayā hyātmā śuddho'śuddhasvarūpayā || 4 ||\n \nyā mantraviṣayā śuddhā kriyāśāntasvarūpadā |\nsamutthānavināśārthaṃ tasyāḥ saṃparikīrtitā || 5 ||\n \nsa bāhyābhyantarābhyāṃ ca kriyābhyāṃ tanmayo bhavet |\ndṛḍhotthavāsanānāṃ ca tānavaṃ syācchanaiḥ śanaiḥ || 6 ||\n \nyanmayaḥ sādhako vipra dehasthaḥ sāṃprataṃ bhavet |\ntanmayo dehapātāt syādityetat kathitaṃ mayā || 7 ||\n \natha bāhyotthayāgasya vidhānamavadhāraya |\ndevaṃ hṛtkamalākāśe tejorūpatayā sthitam || 8 ||\n \ntasmāt sthānāt samānīya taṃ kuryānnetramadyagam |\nvāsudevābhidhānaṃ tu prāguktaṃ ca samāśrayet || 9 ||\n \ntato locanayugmena stabdhena dvijasattama |\njapan locanamantraṃ tu avalokyākhilaṃ tu tam || 10 ||\n \nsthāpito ya upārjitya saṃbhāro hyudakādikaḥ |\ndhyāyeddakṣiṇapāṇau tu astramādityasannibham || 11 ||\n \ndravyadoṣagaṇaṃ tena dagdhvā tanmantramuccaran |\nsaṃcintya bhasmabhūtaṃ tu taṃ sarvaṃ dvijasattama || 12 ||\n \ndagdhadoṣamathāpyāyya vāmahasta gatena tu |\nhṛdā pūrṇendutulyena amṛtāsāravarṣiṇā || 13 ||\n \ntanmantramuccaran paścāt kāntimantaṃ vicintayet |\ndagdhamāpyāyitaṃ sarvamatha caivaṃ samācaret || 14 ||\n \npracaṇḍakiraṇavrātairbhāskarīyairdahet purā |\nsaṃcintya bhasmabhūtaṃ taṃ tataḥ pūrṇenduraśmibhiḥ || 15 ||\n \nāpyāyyāmṛtakalloladhārāpātena sattama |\nkāntimaccintayedbhūyo yaddagdhaṃ bhānunā tataḥ || 16 ||\n \nbadhdvā kāmadughāṃ mudrāṃ sravantīṃ mantrasaṃyutām |\ngorūpāṃ himaśailābhāṃ nirādhārapade sthitām || 17 ||\n \ntayā tadamṛtīkuryādbhogajālaṃ yathāsthitam |\nnirmalo dravyasaṅghaśca yāgayogyo bhavettadā || 18 ||\n \ngālitenāmbunā pūrṇaṃ svāhṛtenāmbunā saha |\nsvottare varmaṇā sthāpya kumbhaṃ sarvopayogi yat || 19 ||\n \nupārjitaṃ purā yadvai yāgopakaraṇaṃ mahat |\ntat sarvaṃ dakṣiṇe kṛtvā madhye bhadrāsanaṃ nyaset || 20 ||\n \npratimālakṣaṇādhyāye vakṣyate tasya lakṣaṇam |\nyatkiñcit patrapuṣpādyaṃ paridṛśyeta pīṭhagam || 21 ||\n \npāṇinā tat samāhṛtya śucisthāne nidhāya vai |\ngavyairvā cāmarairvālaiḥ śikhipakṣaiḥ kuśairatha || 22 ||\n \nsaṃmārjya bhadrapīṭhaṃ tu vāsasā susitena vā |\nbahunā vastrapūtena vāriṇā tadanantaram || 23 ||\n \nprakṣālya dvādaśārṇena praṇavādyantagena tu |\nevamārādhanādhāraṃ kṣālayitvā ca vāriṇā || 24 ||\n \ntattāvadastrapuṣpeṇa kuryādvighnagaṇojjhitam |\nārādhyo'yamathāropya tatra mantramayīṃ śubhām || 25 ||\n \nsarvopakaraṇopetāṃ sarvalakṣaṇasaṃyutām |\npratimāṃ dhātupāṣāṇanirmitāmātmasiddhaye || 26 ||\n \naṣṭāṅgena namaskṛtya dadyādarghyaṃ tu mūrdhani |\nanulepanasaṃyuktaṃ tataḥ puṣpāñjaliṃ śubham || 27 ||\n \nsāṅgaṃ sāvaraṇaṃ bhaktyā pūjayet puruṣottamam |\nyadvārghyapādyācamanairdevamabhyarcya vai tataḥ || 28 ||\n \nbhuktamarghyādikaṃ tasmādapanīyābhivādya ca |\nsamarpya viṣvaksenasya saṃśodhya mṛdunā dvija || 29 ||\n \nuśīravaṃśakūrcena kṣālayedgandhavāriṇā |\nuccaran mūlamantraṃ vā kuryānmārgatrayaṃ vibho || 30 ||\n \nsudhaute devadevasya vāsasī paridhāpayet |\ncitrasthādbhagavadbimbādbhuktapuṣpādikaṃ hi yat || 31 ||\n \napanīya tu tat kuryādvāsasā reṇumārjanam |\nyadvā prāgyāgabhavanapraveśānantaraṃ dvija || 32 ||\n \nnyasya bhadrāsanādyaṃ tadanyadanyat samācaret |\nyadvā tadātane kāle nyasya bhadrāsanādikam || 33 ||\n \nādyaṃ mārgatrayaṃ kṛtvā yathoktavidhinā tataḥ |\nyogapīṭhārcanārambhe bimboktaṃ sarvamācare t || 34 ||\n \nathārghyādīni pātrāṇi prakṣālyāstreṇa vāriṇā |\nsamāpūrya sugandhena jalena hṛdayena tu || 35 ||\n \ndravyāṇi nikṣipetteṣu yathoktakramayogataḥ |\nbhadrāsanasya koṇeṣu purato vāsasāstṛte || 36 ||\n \nbhūtale vā'tha pātrāṇi ādhāropari vinyaset |\nsvapūrvaniyamenaiva udakpaścimakoṇagam || 37 ||\n \narghyāmbukalaśaṃ nyasya tataḥ prāguttarāntare |\nnyasedācamanīyākhyamāgneye snānasaṃjñitam || 38 ||\n \nvinyasya pādyasaṃjñaṃ tu pade dakṣiṇapaścime |\nagrato vāpi tanmadye nyasedarghyaṃ dvitīyakam || 39 ||\n \nagnikoṇe tvarghyapātraṃ pādyamaiśānakoṇake |\nācāmaṃ naiṛte bhāge snānārthaṃ vāyave tathā || 40 ||\n \nīśvaraprāgvaśādarghyamāgneyādiṣu koṇake |\nmukhyāmukhyārghyapādyādikramāddravyāṇi nikṣipet || 41 ||\n \ncandanaṃ śaśibāhlīkadūrvāsiddhārthakāni ca |\nsākṣatāni kuśāgraṇi taṇḍulāni tilāni ca || 42 ||\n \nkāñcanaṃ rajataṃ tāmraṃ ratnāni ca phalāni ca |\nkadalīphalapūrvāṇi pradhāne'rghye vinikṣipet || 43 ||\n \ndvitīye dadhimadhvājyakṣīrabinducatuṣ‍ṭayam |\nkuśāgreṇa sabāhlīkaṃ sapuṣpaṃ tila taṇḍulam || 44 ||\n \ndūrvāṃ ca viṣṇukāntāṃ ca śyāmākaṃ śaṅkhapuṣpakam |\npadmakaṃ kundareṇuṃ ca pādyapātre vinikṣipet || 45 ||\n \nelālavaṅgatakkolaiḥ sahajātiphalāni ca |\ncandanaṃ ca sakarpūraṃ kṣipedācamanīyake || 46 ||\n \nkuṣṭaṃ māṃsīṃ haridre dve murā śaileyacampakān |\nvacākaccoramustāśca snānīye tu vinikṣipet || 47 ||\n \npātranyāsakrameṇaiva tāni pātrāṇi kalpayet |\ntattatkalpanamantraistu yadvā prāgeva tāni tu || 48 ||\n \ntoyaiḥ saṃpūrya nikṣipya dravyāṇyapi yathākramam |\ntattatkalpanamantraistu svādhāreṣu niveśayet || 49 ||\n \nyathāsthānaṃ tataḥ kuryāddahanāpyāyanādikam |\npātrāṇāṃ tu tadānīṃ vā bhogānāmapi tat trayam || 50 ||\n \ndakṣiṇena tu hastena puṣpamādāya tatra vai |\ndhyātvā niṣkalarūpaṃ tu mūlamantramananyadhīḥ || 51 ||\n \ntatprokṣaṇārghye nikṣipya caturāvartya taṃ tathā |\njapan punastaduddhṛtya tasmāt sthānādbahiḥ kṣipet || 52 ||\n \ntatastadambhasāstreṇa vediṃ bhogānupārjitān |\nātmānaṃ cāpi saṃprokṣya hyarghyādīnabhimantrayet || 53 ||\n \nsāstreṇa mūlamantreṇa tānabhyarcya prasūnakaiḥ |\nsāṅgena mūlamantreṇa tato'bhyarcya yathāvidhi || 54 ||\n \ndhūpapātraṃ ca ghaṇṭāṃ ca tāni dhūpena pūjayet |\ndhūpapātrasya ghaṇṭāyāḥ pūjanaṃ cāvadhāraya || 55 ||\n \ndhūpapātrasya mūle tu kṣmātatvaṃ kamale jalam |\ncakre'gniṃ kiṅkiṇījāle vāyuṃ khaṃ karṇikopari || 56 ||\n \nevaṃ dhyātvārcya tanmantraistanmantreṇārcayettu vā |\nyaccakraṃ tacca hṛdayaṃ padmaṃ hṛtkoṭaraṃ viduḥ || 57 ||\n \ncakre yāśca arākhyāstā nāḍyo vai dvādaśa smṛtāḥ |\nkiṅkiṇyo yāḥ sthitā vipra jñeyāstāḥ sūkṣmanāḍayaḥ || 58 ||\n \nyāsāṃ vai madhyamā śaktirbhujaṅgakuṭilopamā |\ndhūmadhūsaravarṇābhā aṇḍaṃ bhitvā vinirgatā || 59 ||\n \nkālāgnihṛdayotthā sā satyānte tu layaṃ gatā |\ntayā saṃbodhito hyātmā mantramūrtidharaḥ prabhuḥ || 60 ||\n \nsannidhau bhavati kṣipramavyucchinnaṃ dahettathā |\natha svarūpaṃ ghaṇṭāyā yathāvadavadhāraya || 61 ||\n \nvyaktaṃ tatrāśritā nityaṃ mātṛkāvarṇavigrahā |\ntatra cākramarābṛndaṃ svaradvādaśakaṃ smṛtam || 62 ||\n \ntadeva ṣoḍaśāre ca varṇaiḥ saha napuṃsakaiḥ |\nvarṇānāṃ trividhaṃ rūpaṃ sarveṣāṃ dvijasattama || 63 ||\n \nsaṃsthitaṃ vaikharīniṣṭhaṃ pasyantī pūrvakaṃ kramāt |\narāśritaṃ dviṣaṭkāre vāksvarūpaṃ paraṃ hi yat || 64 ||\n \ntadeva ṣoḍaśāre ca tatra vaikartane ṣu ca |\nmadhyamākhyasvarūpeṇa nityameva hi vartate || 65 ||\n \nata ūrdhvaṃ caturviṃśatsaṃkhyaṃ varṇagaṇaṃ hi yat |\ndalajālaṃ hi tat padmaṃ parijñeyaṃ mahāmate || 66 ||\n \nmakārasaṃjñaṃ yadvarṇaṃ viddhi tat padmakarṇikām |\nśaṅkhaṃ yakāravarṇaṃ ca samuṣṭīke sadā gṛhe || 67 ||\n \nrādayaḥ sapta ye varṇā hāntāḥ parvagadātmakāḥ |\nkṣārṇaṃ patatrirājādyamevaṃ dhyātvā tato dvija || 68 ||\n \nśabdabrahmasvarūpā ca ghaṇṭāvigrahalakṣaṇā |\nvijñeyā bhagavacchaktiḥ ṣāḍguṇyāntargatā hi sā || 69 ||\n \ntejoguṇasamopetā taijasadravyarūpadhṛk |\nghaṇṭākhyametadvai viddhi ādhyakṣīyaṃ guṇadvayam || 70 ||\n \nasyāmāśritya ye varṇā jñātavyāste sadaiva hi |\nnityamarcanakāle tu sādhakaiḥ siddhilālasaiḥ || 71 ||\n \nkālavaiśvānaropetamanantaṃ śabdacodake |\nmuktāhārāśritaṃ śaṅkhaṃ ghaṇṭāyā vadane sthitam || 72 ||\n \nsaṃsthitaṃ ca mahābuddhe tadūrdhve gaganāśritam |\ncakraṃ yasminnaroddeśe dvādaśātmā sthito raviḥ || 73 ||\n \nmāsātmanā punaḥ so vaikartaneṣvavatiṣṭhate |\nṣoḍaśāre'mṛtātmā vai kalādehastu candramāḥ || 74 ||\n \nsarveṣu vṛttakṣetreṣu nabhasvān svayameva hi |\ntatvasaṅghaṃ hi cāvyaktaṃ padmapatrāśritaṃ tu vai || 75 ||\n \njīvaḥ kamalakiñjalke karṇikāśrita īśvaraḥ |\nśaṅkhāśritaśca praṇavo vidyāṃ viddhi gadāśritām || 76 ||\n \nprāṇādhidaivaṃ garuḍamityevaṃ devatāgaṇam |\ndhyātvārcayet purārghyādyairdhūpāntairathavā dvija || 77 ||\n \nadhomukhaṃ tu brahmāṇḍaṃ dhyāyejjanaravākulam |\nsanālaṃ ca tadurdhve tu padmamaṣṭadalaṃ smaret || 78 ||\n \nprakīrṇapatraṃ susitaṃ kesarālisukarṇikam |\ntanmadhye cintayeddevīṃ vargāṣṭakabhujānvitām || 79 ||\n \nmukhye hastacatuṣke tu lāñchanaṃ kamalādikam |\nsphāṭikaṃ cākṣasūtraṃ ca tathā vijñānapustakam || 80 ||\n \nabhayaṃ varadaṃ caiva hastadvidvitaye pare |\npadmāsane copaviṣṭāṃ padmapatrāyatekṣaṇām || 81 ||\n \npadmagarbhapratīkāśāṃ padmamālāvibhūṣitām |\nsitābharaṇasañchannāṃ pītavastraviveṣṭitām || 82 ||\n \nmantraughamudgirantīṃ ca mantrajvālāprabhānvitām |\ndevaiḥ saṃstūyamānāṃ ca brahmādyairbrahmavādibhiḥ || 83 ||\n \nṛṣibhirmunibhiḥ siddhairlokānugrahakāribhiḥ |\nnamyamānāṃ smaret samyak pūjākāle sadaiva hi || 84 ||\n \nyo'nayā pūjayenmantraṃ tasya siddhirnadūrataḥ |\nevaṃ dhyātvārcayet samyagarghyādyaistu tataḥ smaret || 85 ||\n \nśabdabrahmamaho yadyaddhṛdabjākāśamadhyagam |\nnityoditamanaupamyamanabhyāsādagocaram || 86 ||\n \nupadeṣṭumato'nyeṣāmabhaktānāṃ na yujyate |\nparasvarūpamantrāṇāmetallakṣaṇamabjaja || 87 ||\n \ndaśaprakāre yacchabde visargānte'kṣarādike |\nnānāmantrasvarūpeṇa vartate varṇavigrahe || 88 ||\n \nbhogamokṣaprado mantro ya āptaḥ sadgurormukhāt |\npañcasthānagato jñeyo bhaktairdivyakriyāparaiḥ || 89 ||\n \nbahiḥsthapratimādau tu jihvāgre hṛtkuśeśaye |\ndhūpadhūmaśikhāyāṃ ca ghaṇṭāśabde sulakṣaṇe || 90 ||\n \nsvarūpajyotirevāntarbhāvayet saṃsthitaṃ hṛdi |\nmadhyamena svarūpeṇa avyucchinnaṃ mahāmate || 91 ||\n \ndhūpadhūmāśritaṃ viddhi vaikharīvigrahaṃ punaḥ |\nghaṇṭāyāṃ cālyamānāyāmacchinnamanubhūyate || 92 ||\n \nevaṃ smṛtvā tatastāṃ tu sumantranyastavigrahām |\narcitāṃ dhyānasaṃyuktāmarghyādyairdhūpasaṃyutaiḥ || 93 ||\n \nsañcālayettataḥ samyak suśabdāṃ mantrabodhinīm |\ntrailokyadrāviṇīṃ ghaṇṭāṃ sarvaduṣṭanibarhiṇīm || 94 ||\n \neṣā drutirhi mantrāṇāṃ suptānāṃ ca prabodhinī |\nvāraṇī sarvavighnānāṃ sarvamantraprasādinī || 95 ||\n \npraṇavānte dhvanirhyeṣā śabdaśaktau layaṃ gatā |\nvarṇadehāḥ smṛtā mantrā mantradehāśca devatāḥ || 96 ||\n \nghaṇṭāstanitamūlāste prabuddhāḥ karmasiddhidāḥ |\nparaśabdotthitā śaktirghaṇṭāstanitarūpiṇī || 97 ||\n \nvarṇatvaṃ samanuprāptā tairvarṇairmunisattama |\nmantrāṇāṃ kalpitā dehā nānākārāḥ sahasraśaḥ || 98 ||\n \nsvecchayā tvanayā śaktyā sāmarthyāt svātmanaḥ svayam |\nanugrahārthaṃ bhavināṃ bhaktānāṃ bhāvitātmanām || 99 ||\n \nmananānmuniśārdūla trāṇaṃ kurvanti vai yataḥ |\ndadate padamātmīyaṃ tasmānmantrāḥ prakīrtitāḥ || 100 ||\n \nanabhivyaktaśabdāste nirākārāstathaiva ca |\nghaṇṭāyāṃ cālyamānāyāṃ niryānti ca sahasraśaḥ || 101 ||\n \nata eva muniśreṣṭha mantramātā prakīrtitā |\neṣā ghaṇṭābhidhā śaktirvāgīśā ca sarasvatī || 102 ||\n \nvāci mantrāḥ sthitāḥ sarve vācyaṃ mantre pratiṣṭhitam |\nmantrarūpātmakaṃ viśvaṃ sabāhyābhyantaraṃ tataḥ || 103 ||\n \nghaṇṭāśabdagataṃ sarvaṃ tasmāttāṃ cālayet purā |\nsveṣu cokteṣu kāleṣutāṃstu me gadataḥ śrṛṇu || 104 ||\n \ngaṇeśapīṭhadvārasthadevānāmarcane tataḥ |\nāhūtikāle mantrāṇāṃ dhūpadāne viśeṣataḥ || 105 ||\n \ndīpadāne'rghyadāne ca tathā naivedyajoṣaṇe |\njapastutyavasānābhyāṃ pravṛtte cāgnitarpaṇe || 106 ||\n \npūrṇāhutipradāne ca mantrāṇāṃ tu visarjane |\nviṣvaksenārcane caiva tatpūjāpratipādane || 107 ||\n \nbalipradānakāle tu devatānāṃ viśeṣataḥ |\nnāto'nyadā syādvihitaṃ cālanaṃ siddhimicchitām || 108 ||\n \ndhūpaṃ datvā'tha pātrāṇāṃ ghaṇṭāśabdasamanvitam |\ndhūpaṃ dadyādyathākālaṃ yadvārghyādau sakṛt sakṛt || 109 ||\n \nanukalpe tu hṛnmantraṃ kuryādāvartanaṃ budhaḥ |\nāvāhane sannidhāne sannirodhe tathā'rcane || 110 ||\n \nvisarjane'rghyadānaṃ tu prākpātrānnityamācaret |\ntadambhasā cārhaṇaṃ tu tathaiva pariṣecanam || 111 ||\n \nkuryāt praṇayanādānaṃ prīṇanaṃ prītikarmaṇi |\nprokṣaṇaṃ sarvavastūnāmanyasmādudakena tu || 112 ||\n \nārambhe sarvakāryāṇāṃ tatsamāptau sadaivahi |\nnyūnādhikānāṃ śāntyai tu jñānavyatyayaśāntaye || 113 ||\n \nkāryaṃ tadarghyadānaṃ ca nityaṃ mantrātmano vibhoḥ |\nkumbhopakumbhakuṇḍānāṃ mantrāstrakalaśārcane || 114 ||\n \nsaṃpūjane ca bhogānāṃ gurvādīnāṃ mahāmate |\ndakṣaśiṣyātmapūjārthaṃ dvārsthānāmarcanaṃ prati || 115 ||\n \nprāsādāsanadevānāṃ gurūṇāṃ santatestathā |\nlāñchanāṅgaparīvāraśaktibhūṣaṇarūpiṇām || 116 ||\n \nmaṇḍalāvaraṇasthānāṃ devānāṃ cārcanaṃ tathā |\nmudrābandhe karābhyukṣāṃ tadarcākṣālanaṃ tathā || 117 ||\n \njapakāle'kṣasūtrasya kuryāttatpūjanaṃ tathā |\npādyadānaṃ tṛtīyāttu nityaṃ pātrāt samācaret || 118 ||\n \ncaturthāttu yathākālaṃ dadyādācamanaṃ punaḥ |\nhastaprakṣālanaṃ caiva gaṇḍūṣaṃ mukhadhāvanam || 119 ||\n \nsnānīyāccācaret snānaṃ prayojakavidhistvayam |\nardhyapātrāt dvitīyāttu kiñciduddhṛtya vai jalam || 120 ||\n \ntena svadehavinyastān mantrāniṣṭvā yathākramam |\nanulepanapuṣpeṇa dhūpena ca tato mune || 121 ||\n \nmatpūjārthaṃ praklṛptāni gandhapuṣpāṇi yāni ca |\ntāni sarvāṇyathācāryo dhārayenna kadācana || 122 ||\n \ndhārayedyadi saṃmohāllobhādvā tāni deśikaḥ |\ngandhādīnyarcanārthāni sā pūjā niṣphalā bhavet || 123 ||\n \ntasmāt sarvaprayatnena pṛthakkuryādyathāvidhi |\narghyādikaṃ samādāya dvārsthadevān samarcayet || 124 ||\n \nnirgatya dvārabāhye tu sthito vāsīna eva vā |\nvāstukṣetreśagaruḍadvārśrīcaṇḍapracaṇḍakān || 125 ||\n \nabhyarcyārdyādibhirdevān prāsādasthāṃśca pūjayet |\nprāsāde'tha caturdvāre maṇḍape cetareṣu ca || 126 ||\n \ndvāratraye'tha dhātāraṃ vidhātāraṃ jayaṃ tathā |\nvijayaṃ cāpi bhadraṃ ca subhadraṃ ca gaṇeśvaram || 127 ||\n \nyadaṅgabhāvamabhyeti dvārsthādyaṃ devatāgaṇam |\nviṣvaksenāvasānaṃ ca narāṇāmalpamedhasām || 128 ||\n \njantorekāntinastadvai cittakhedakṛdarcanam |\nvighnakṛt prakṛtasyāpi śiṣyāṇāṃ tadanarcanam || 129 ||\n \natastadanukampārthaṃ devabhṛtyadhiyā'rcanam |\nbhaktithaddhojjhitaṃ caiva vihitaṃ tvevameva hi || 130 ||\n \nte tatprāṇicyutaṃ prahvā dattamapyavahelayā |\ngṛhṇanti manasā śreyaḥ paraṃ dhyātvā dhiyā hṛdi || 131 ||\n \nyataḥ sarve'cyutamayāstaccittārpitamānasāḥ |\netāvadarcanātteṣāṃ gurorekāntinastu vai || 132 ||\n \nsyādvirodhanirāsastu yato bhṛtyāstu te hareḥ |\nkṛtvaivaṃ dvārayāgaṃ tu tataḥ puṣpaṃ ca saṃmukham || 133 ||\n \ngṛhītvāṅguṣṭhapūrveṇa svāṅgulitritayena tu |\nabhimantrya tadastreṇa cakraṃ tadupari smaret || 134 ||\n \nniśitāraṃ jvaladrūpaṃ varṣantamanalāśanim |\nkṣayakṛdvighnajālānāṃ kṣipedyāgagṛhāntare || 135 ||\n \ntatastattejasā vighnajālaṃ niṣkāsayenmahat |\nbahirbhavanamadhyāttu tatastadanukampayā || 136 ||\n \nsvadehādāmṛtaṃ bhāgamamṛtāṃśusamaṃ smaret |\nprāṅmantramātravinyāsāt sa teṣāmanalaprabhaḥ || 137 ||\n \npratibhāti yatastena mantrapuṣpasamāśrayāt |\nnirgacchanti tamāśritya vāmabhāgamatastu te || 138 ||\n \ndakṣiṇāṃ tarjanīṃ vipra kuryādūrdhvamukhīṃ tataḥ |\nśikhāmantreṇa saṃyuktāṃ vidyudvilasitaprabhām || 139 ||\n \nsmṛtvā svāṃ vighnaśāntyarthaṃ bhrāmayannantarāviśet |\nsvāsanaṃ ca tataḥ prokṣya arghyapātrodakena ca || 140 ||\n \nsāstreṇa tāḍya puṣpeṇa tatpṛṣṭhe kramaśo dvija |\nādhāraśaktipūrvaṃ tu mantrasaṅghaṃ prapūjayet || 141 ||\n \nupaviśyāsane yāgamārabheta samāhitaḥ |\nsamaye vātra kurvīta sarvabhoganirīkṣaṇam || 142 ||\n \nnyasya bhadrāsanaṃ mūlāt prokṣaṇārghyaplutena tu |\npāṇinā'pyatha kūrcena tajjalena tu mārjayet || 143 ||\n \ntattāvadastrapuṣpeṇa kuryādvighnagaṇojjhitam |\nsarvalokamayaṃ tatra sarvadevasamāśrayam || 144 ||\n \nsarvādhāramayaṃ dhyāyedantarlīnaṃ tu cakrarāṭ |\npraṇavena svanāmnā'tha namo'ntenārcayecca tam || 145 ||\n \ntatastu sarvamantrāṇāṃ vinyāsaṃ tatra cetasā |\nsamācaredyathāyogaṃ puṣpadānapurassaram || 146 ||\n \narghyālabhanadhūpaistu mālyairnānāsragudbhavaiḥ |\nyogapīṭhārcanaṃ kuryādyathāvadavadhāraya || 147 ||\n \nbimbena sahitaṃ pīṭhaṃ yogapīṭhamudāhṛtam |\nanusandhānayāge tu yogapīṭhaṃ prakalpayet || 148 ||\n \ntanmantrāsanamityuktaṃ mantranyāsaṃ tu sarvataḥ |\nkuryāttatsthasya devasya pīṭhasyādho niveśayet || 149 ||\n \nādhāraśaktiṃ tasyordhve kūrmaṃ kālāgnisaṃjñikam |\ntanmūrdhni śeṣasaṃjñaṃ tu yogapīṭhapadopari || 150 ||\n \nbhuvaṃ nyasya tadūrdhve tu jaṅghāyāṃ kṣīrasāgaram |\nādhārapadmaṃ kumude tadūrdhve kaṇṭhamūlataḥ || 151 ||\n \nāgneyyādau tu dharmādyamaiśāntaṃ taccatuṣṭayam |\nprāgāśādau tvadharmādyamuttarāntaṃ nyaset param || 152 ||\n \nṛgvedaṃ kalpayedevaṃ prāgīśānadigantare |\nyajuḥprāgvahnidiṅmadhye sāmāntaryātuvāruṇe || 153 ||\n \nvāruṇāniladiṅmadhye'tharvavedaṃ tataḥparam |\nīśānasomadiṅmadhye kṛtaṃ yāmyānalāntare || 154 ||\n \ntretāyugaṃ yātuyāmyadiṅmadhye dvāpāraṃ yugam |\nsomavāyvantaroddeśe kalisaṃjñaṃ yugaṃ kramāt || 155 ||\n \nādhāraśakterārabhya anusandhānapūrvakam |\nyugāvasānaṃ prāgdatvā sthūlaṃ mantrāsanāsanam || 156 ||\n \ntacca ṣoḍaśakaṃ nyasya bhūyo bhūyo digaṣṭake |\nsūkṣmarūpadharaṃ vipra prākpadādīśagocaram || 157 ||\n \ntatrordhve madhyadeśe vai prāguktavidhinā nyaset |\ndviraṣṭakaṃ tu dharmādyaṃ kāntimat pararūpadhṛt || 158 ||\n \ntanmūrdhni kālacakraṃ tu vyomavatpaṭṭikāgatam |\ntanmadhye'vyaktapadmaṃ tu guṇatrayasamanvitam || 159 ||\n \ntaddale sūryaparidhiṃ kesare somamaṇḍalam |\nkarṇikāyāmagnicakraṃ tadbīje citprabhākaram || 160 ||\n \nsmarecca vimalāṃ śaktiṃ tatsamīpe digaṣṭake |\njñānaśaktiṃ vibhoḥ śaktiṃ satyaśaktimanaśvarīm || 161 ||\n \nprakāśaśaktiṃ cānantāmīśānugrahaśaktike |\nyathoktarūpān dhyātvaitān vibhavaṃ ca yathākramam || 162 ||\n \nsvasvatatvāni vinyasya kuryādarghyādinārcanam |\npradarśayecca tanmudrāṃ pīṭhe vai susthire sadā || 163 ||\n \nādhāraśakterārabhya mantragrāmasya pauṣkara |\nsusthire sannirodhaśca sarveṣāṃ vihitaḥ sadā || 164 ||\n \nyatra yatrānurūpaṃ yattatra tannyāsamācaret |\nīśānugrahaśaktyantamākṣiteḥ kamalodbhava || 165 ||\n \nmantrāṇāṃ sānnidhiḥ kāryā calapīṭhe tu kevale |\ntātkālikastu vihito nirodhastatra sārcanaḥ || 166 ||\n \nāhūtopaviśedyatra mantranātho'bhisaṃmukhaḥ |\ntatprāgapekṣayā kuryāddharmādīnāṃ niveśanam || 167 ||\n \nsāṃmukhyaṃ bhajate yasmāt sādhakaṃ parameśvaraḥ |\ntadāsanaṃ hi cidrūpaṃ siddhametasya vāhanāt || 168 ||\n \ncalabimbena saha vai ekībhāvagatasya ca |\npīṭhasya mantravinyāso vihitaścalapīṭhavat || 169 ||\n \nsusthirasyaikayonervai viyonau susthirasya ca |\nmantrāṇāṃ vihito nyāsaḥ sthirapīṭhoditastu vai || 170 ||\n \npīṭhopapīṭhayuktānāṃ sāṅgānāṃ kevalātmanām |\nekādigātrapādānāṃ sabimbānāṃ yathākramam || 171 ||\n \nmaṇḍaloktavidhānena samabhyūhya samācaret |\nevaṃ cāsyācale pīṭhe śayānasya vibhostvatha || 172 ||\n \nsaśaktikāccito bhānorūrdhve'nantaṃ samarcayet |\nyānārūḍhe tvanantasya sthāne tārkṣyaṃ samarcayet || 173 ||\n \nlakṣmyādīnāṃ tu devīnāṃ pīṭhasyādhaḥ phaṇīśvaram |\ntatkoṇeṣu ca dharmādīṃstadūrdhve'vyaktapaṅkajam || 174 ||\n \ndhāmatrayaṃ tatastasmin vinyaset pūrvavartmanā |\nvyomabāhye tvapīṭhānāmagnikoṇādito nyaset || 175 ||\n \njñāna svabhāvamūrtaṃ ca dharmādyaṃ yaccatuṣṭayam |\ntanniviṣṭaṃ tathābhūtaṃ tadvyatyayagaṇaṃ hi yat || 176 ||\n \nsaha ṛkpūrvasāmāntakālabhedena cānvitam |\ntatpīṭhavasudhoddeśe maṇ‍ḍalādiṣu vṛttiṣu || 177 ||\n \nātmanaḥ prāgvaśādvāyukoṇādārabhya pūjanam |\nkāryaṃ vighneśapūrvāṇāṃ tatpadādvāgrabhūḥ padam || 178 ||\n \nsvottarāt paścimadvāradeśādvāyupadāvadhi |\nvīthau savīthikānāṃ tu yāgānāmetadācaret || 179 ||\n \nbahirvāraṇarekhāṇāṃ tanmuktānāṃ mahāmate |\nyuktānāṃ na bahirdoṣastiryaktvenārcane sati || 180 ||\n \nvinyasya viṣṭarān dārbhān kusumastabakāni ca |\nbindūn vā sarvarogotthān kramāttadupari nyaset || 181 ||\n \ngaṇanāthaṃ ca vāgīśāṃ guruṃ ca tadanantaram |\npūjayecca tato bhaktyā guruṃ paramasaṃjñitam || 182 ||\n \nādisiddhasamūhaṃ tu bhagavaddhyānatatparam |\nnityādhikāriṇaścāptān bhagavattatvavedinaḥ || 183 ||\n \ncatvāro manavaścānye ṛṣayaḥ saptapūrvakāḥ |\neteṣāṃ kramaśo dhyānaṃ samākarṇaya sāṃpratam || 184 ||\n \ndhyāyeccampakavarṇābhaṃ baddhapadmāsanaṃ dvija |\nsthūlāṅgamekadaṃṣṭraṃ ca lambakroḍaṃ gajānanam || 185 ||\n \nvaradābhayahastaṃ ca dakṣiṇe'syākṣasūtrakam |\nviśrāntaṃ cintayedvāmaṃ caturthaṃ paraśūpari || 186 ||\n \nvaradābhayahastābhyāmasya mudrādvayaṃ smaret |\ntarjanyaṅguṣṭhasaṃghaṭṭājjāyate yadayatnataḥ || 187 ||\n \nsitakundendudhavalāṃ śaṅkhapadmakarodyatām |\nvaradābhayahastāṃ vā vilikhantīṃ ca pustakam || 188 ||\n \ndvinetrāmekavaktrāṃ ca hemakuṇḍalabhūṣitām |\ndhyātvā bhagavatī hyeṣā śaktiḥ śabdātmano vibhoḥ || 189 ||\n \nsamabhyastā dadātyāśu sādhakānāmabhīpsitam |\ngaṇanāthaṃ vinā cānye susthitāḥ śāntavigrahāḥ || 190 ||\n \ngaṇitrābhayahastāśca sarvānugrahakārakāḥ |\nsarve padmāsanā vātha jaṭāmaṇḍalabhūṣitāḥ || 191 ||\n \nevaṃ dhyātvā samabhyarcya mudrāḥ saṃdṛśya tatkramāt |\nanujñāṃ prārthayettebhyo yathānukramameva ca || 192 ||\n \ngṛhītvā śirasā tāṃ ca tata āvāhayet prabhum |\nabhyantare vimānasya garbhabhūmau tu madhyataḥ || 193 ||\n \n| sandhyājaladasandohasandehakaraṇakṣamam |\nsarasīruhamāsthāya sahasradalasaṃkulam || 196 ||\n \nśayānaṃ sthitamāsīnaṃ yānārūḍhamathāpi vā |\nniṣkevalena sattvena saṃpannaṃ ruciraprabham || 197 ||\n \nvapuṣā sundareṇaiva divyenāvikṛtena ca |\nmuñcantamaniśaṃ dehādālokaṃ jñānalakṣaṇam || 198 ||\n \nprayatnena vinā'jñānanāśakṛddhyāyināṃ mahat |\nsragvastrābharaṇairdivyaiḥ svānurūpairanūpamaiḥ || 199 ||\n \ncinmayaiḥ svaprakāśaiśca anyonyarucirañjitaiḥ |\ndantajyotsnāvitānaistu prakaṭīkṛtadiṅmukham || 200 ||\n \nrekhotthitaistu kalhāraiḥ pādapadmatale'ṅkitam |\nnimagnajanasantāpaśamanavyāpṛtānanam || 201 ||\n \nkaruṇāpūrṇahṛdayaṃ jagaduddharaṇodyatam |\nsvadehatejaḥsaṃbhūtajvālāmaṇḍalamadhyagam || 202 ||\n \nghanakuñcitanīlāligalitāñjanasannibhaiḥ |\nkarpūradhūsarairdivyaiḥ puṣpasaṃvalitāntaraiḥ || 203 ||\n \nkirīṭamakuṭākrāntaiḥ śobhitaṃ suśiroruhaiḥ |\nīṣadāraktagokṣīraśuddhanīlābjalocanam || 204 ||\n \nśītalairdṛṣṭipātaistu jagadāpyāyakāriṇam |\nsubhrūlalāṭaṃ sunasaṃ susmitādharavidrumam || 205 ||\n \nsaundaryacandrasaṃkāśavilasadgaṇḍamaṇḍalam |\npūrvakarmānalārtānāṃ dhyāyināṃ khedaśāntaye || 206 ||\n \nsvadantenducayotthena hlādayan gogaṇena tu |\nmukhasaundaryaniṣyandacibukasthalaśobhitam || 207 ||\n \nsavilāsasmitādhāraṃ bibhrāṇaṃ mukhapaṅkajam |\nkambugrīvaṃ mahābāhuṃ śrīvatsāṅkitavakṣasam || 208 ||\n \nsiṃhasktandhaṃ viśālākṣaṃ dīrghabāhuṃ mahorasam |\nśaṅkhacakrāṅkitāraktakaradvayavibhūṣitam || 209 ||\n \ndakṣiṇaṃ bhogibhogābhamupadhāya mahābhujam |\nprasāritottarakaraṃ kaṭideśasya pārśvataḥ || 210 ||\n \nkaustubhenāṅkitoraskaṃ lakṣmīśrīvatsabhūṣitam |\nābrahmastambaparyantajagadvāsatanūdaram || 211 ||\n \nīṣatkuñcitavāmāṅghripaṅkajaṃ paṅkajekṣaṇam |\nprasārya dakṣiṇaṃ pādamīṣaduttānaśāyinam || 212 ||\n \nanekaratnaracitakirīṭamakuṭojjvalam |\nudyadādityasaṃkāśairvicitrairmaṇisaṃcayaiḥ || 213 ||\n \nvirājamānayā samyaksphuraccūlikayojjvalam |\nratnāvataṃsaprabhayā dīptaśravaṇaśekharam || 214 ||\n \nlalāṭāntasamālambibālālaṅkārabhūṣitam |\nlalāṭatilakenaiva sundareṇa virājitam || 215 ||\n \nanekaravisaṅkāśalasanmakarakuṇḍalam |\nprabhūtamaṇimuktāḍhyagraiveyakavirājitam || 216 ||\n \nvajravaiḍhūryamāṇikyapadmarāgādiśobhitaiḥ |\nhārairanekairvividhairupaśobhitavakṣasam || 217 ||\n \nudayādityasaṃkāśakaustubhena virājitam |\nbhrājayantyā jagat sarvaṃ svatejobhirnirantaram || 218 ||\n \nmālayā vaijayantyā ca bhrājamānamahorasam |\nnānādāmavicitreṇa muktādāmavilambinā || 219 ||\n \nsphuratā brahmasūtreṇa kāñcanena suśobhitam |\ndyutimadbhirmahāratnai rājitena suvarcasā || 220 ||\n \nkāñcanenātha sūtreṇa udare kṛtabandhanam |\nnābhideśaṃ tathā padmaṃ jagachṛṅkhalayā svayā || 221 ||\n \nnānāmāṇikyavilasatkaṭisūtreṇa bhūṣitam |\nanekaratnasandarbharaśanādāmamaṇḍitam || 222 ||\n \nanekakoṭimārtāṇḍavilasatpītavāsasam |\nanekaratnasaṃbhinnanūpurādivibhūṣitam || 223 ||\n \nevamanyaiśca vividhaiḥ keyūrakaṭakādikaiḥ |\nyathārhabhūṣaṇai ramyairjvaladbhiḥ paribhūṣitam || 224 ||\n \nprāvṛḍjaladasaṅkāśaṃ bhinnāñjanagiriprabham |\nabhinnapūrṇaṣāḍguṇyavibhavenopabṛṃhitam || 225 ||\n \nyogidhyeyamajaṃ nityaṃ jagajjanmādikāraṇam |\nanādinidhanaṃ devaṃ sākṣāllakṣmīpatiṃ vibhum || 226 ||\n \naprākṛtatanuṃ śāntaṃ vāsudevaṃ parātparam |\ncaturbhujamanudhyāyecchuddhasphaṭikanirmalam || 227 ||\n \nśaṅkhacakragadāpadmaiścaturbhiḥ kṛtalakṣaṇam |\ntasminnāvāhanaṃ kuryāt kṛtvā hastau sugandhinau || 228 ||\n \ngandhārghyapuṣpaiḥ saṃpūrya mūlamantraṃ samuccaran |\npīṭhopari hareragre mūrdhni puṣpāñjaliṃ kṣipet || 229 ||\n \nsvaṃ pratyabhimukhaṃ śāntaṃ suprabuddhaṃ smarecca tam |\nkaranyāsaṃ vinā tatra sṛṣṭinyāsādikaṃ trayam || 230 ||\n \nmūlamantrāditārkṣyāntamantrāṇāṃ nyāsameva ca |\ndīpayedbimbato'nyatra tasmin puṣpāñjalau harim || 231 ||\n \nāgacchapadayuktena mūlamantreṇa hṛtkajāt |\nevaṃ tejomayaṃ devaṃ nāḍīdakṣiṇamārgataḥ || 232 ||\n \ntannāsāgreṇa cāvāhya pīṭhakumbhādiṣu kṣipet |\ntatkadambaprasūnābhe tasmin mantrātmagolake || 233 ||\n \nsthānabhedaṃ vināṅgāni nyasyābhyarcyeha dehataḥ |\nsakalīkṛtya deveśaṃ taṃ dhyāyedvyaktatāṃ gatam || 234 ||\n \nprāgvadaṅgādikāṃstatra tattanmantraistu nikṣipet |\nevamāhūya deveśaṃ datvārghyaṃ sannidhitsayā || 235 ||\n \nbhūyo'pyarghyaṃ pradāyāsmai hṛdā mudrāpurassaram |\nsannidhāpyārghyadānena mudrāpūrvaṃ ca varmaṇā || 236 ||\n \nsannirodhya tu mūlena tanmudrāsahitena tu |\nsaṃmukhīkṛtya mūlādīn mantrāṃstatra samuccaran || 237 ||\n \npradarśayaṃstathā mudrāstvaṣṭāṅgenābhivādayet |\nanekamūrtiyāge tu pradhānāvāhanādikān || 238 ||\n \nāhūtadevaśrāntyarthaṃ gandhādīnevameva ca |\nvyūhānāṃ vibhavānāṃ prāṅmūlādaṅgagaṇārcanam || 239 ||\n \npaścādanyeṣu kurvīta krameṇāvāhanādikān |\nsthitamāyatane vātha sākāraṃ parameśvaram || 240 ||\n \nśaṅkhacakradharaṃ viṣṇuṃ surasiddhāvatāritam |\nṛṣibhirmanujairvātha bhaktiyuktaiḥ pratiṣṭhitam || 241 ||\n \ntanmūrtau ca svamantreṇa yajedāvāhanaṃ vinā |\npratyahaṃ karmabimbānāṃ mūlabimbahṛdabjakāt || 242 ||\n \nkuryādāvāhanaṃ kiñcittīrthakṣetrādigāmibhiḥ |\nnarairā rādhyabimbeṣu pratyahaṃ svahṛdabjataḥ || 243 ||\n \nprāgvadāvāhanaṃ kuryādatha tadvigrahasthitān |\nmantranyāsādinābhyarcya tāṃstaddehasphuliṅgavat || 244 ||\n \ndhyātvāvatārya sthāneṣu sveṣu bhogāvanau kramāt |\nsakalīkṛtya cārghyādyairarcayedatra tu kramaḥ || 245 ||\n \ndviṣaṭsvabjadaleṣvatra mantreśasya puro dalāt |\ntadārāddalaparyantaṃ hṛdādyaṅgāni nikṣipet || 246 ||\n \npīṭhopari dalādbāhye devasyāgneyakoṇake |\npadmamaiśe gadāṃ koṇe nairṛte cakramujjvalam || 247 ||\n \nvāyavye pāñcajanyaṃ ca gadāyāśca samīpataḥ |\nkirīṭaṃ dakṣiṇe pārśve vāme śrīvatsameva ca || 248 ||\n \nkaustubhaṃ padmasāmīpye vanamālāṃ ca dakṣiṇe |\ndevasya karṇikāyāṃ tu śriyaṃ puṣṭiṃ tato'pare || 249 ||\n \nagrataḥ pīṭhato bāhye nyaseccārāt patatripam |\naṅgopāṅgādikānāṃ tu sarveṣāṃ dhyānamucyate || 250 ||\n \nāhūto mantranāthastu yathā dhyātaḥ savigrahaḥ |\ntadvadeva hi hṛnmantraṃ dhyāyet kumudapāṇḍaram || 251 ||\n \npadmarāgācalākāramāraktaṃ ca śiraḥ smaret |\nañjanādripratīkāśaṃ śikhāmantraṃ tathākṛtim || 252 ||\n \nparitaḥ sūryasantaptaṃ yathā kanakaparvatam |\ntathā kavacamantraṃ ca dhyānakāle vicintayet || 253 ||\n \nvṛtaṃ jvālāsahasraistu ayaskāntasamadyuti |\nsarvāstraśaktisaṃpūrṇamastramantraṃ prakīrtitam || 254 ||\n \nnirdhūmāṅgārasadṛśaṃ bhāvayennetramantrarāṭ |\ndhyeyāḥ svarucisaṃyuktāḥ dvibhujāḥ puruṣopamāḥ || 255 ||\n \nevameva hyupāṅgānāṃ smareddhyānaṃ sulakṣaṇam |\nvīkṣamāṇān vibhorvaktraṃ dhyāyenmunivarottama || 256 ||\n \nsthitānāmādimūrtīnāṃ sthitān dhyāyet sadaiva hi |\nāsīnānāmathāsīnān vāhanasthe savāhanān || 257 ||\n \nśayitānāmathāsīnānutthitān vā smareddhiyā |\nlāñchanābharaṇādīnāṃ śrṛṇu dhyānaṃ yathākramam || 258 ||\n \nkundāvadātaṃ kamalaṃ saumyamīṣatsmitānanam |\nravaṃ ravantaṃ madhuraṃ śrotrendriyasukhāvaham || 259 ||\n \ngadāṃ hemādrisaṃkāśāṃ tanvīṃ kuvalayekṣaṇām |\ndviraṣṭavarṣavatkāntāṃ kumārīṃ navayauvanām || 260 ||\n \nsvotthena raśmijālena bhāsayantīṃ nabhaḥsthalam |\nsvaraśmimaṇḍalāntaraḥsthaṃ valgantaṃ hetirāṭ smaret || 261 ||\n \nvibhorājñāṃ pratīkṣantaṃ hrasvāṅgaṃ raktalocanam |\ntuhinācalasaṃkāśaṃ śaṅkhaṃ kamalalocanam || 262 ||\n \nsadāgamādisāmāntamudgirantaṃ svakairmukhaiḥ |\nkirīṭaḥ saumyavadanaḥ kāñcanābho mahātanuḥ || 263 ||\n \nbhābhirākṛtiyuktābhirnānārūpābhirāvṛtaḥ |\nsthito vaidyādharīyeṇa sthānakenāntarikṣagaḥ || 264 ||\n \nsphāṭikādripratīkāśaṃ śrīvatsamatha bhāvayet |\nbaddhapadmāsanāsīnaṃ nyastahastaṃ svapārśvayoḥ || 265 ||\n \nvahantaṃ kūrmamudrāṃ ca mukhyahastadvayena ca |\npadmarāgācalākāraṃ kaustubhaṃ ratranāyakam || 266 ||\n \ndiśo daśa dyotayantaṃ saṃlagnāṅghristhitaṃ smaret |\nvahantaṃ coraso madhye svahastakṛtasaṃpuṭam || 267 ||\n \nsandhārayantamaparaṃ tathā vai śirasi sphuṭam |\ndhyeyā bhagavatī mālā citravarṇā manoramā || 268 ||\n \nsarvagandhānvitā saumyā īṣadviha sitānanā |\ndhyeyāḥ svarucisaṃyuktā dvibhujāḥ puruṣopamāḥ || 269 ||\n \nsāstrāḥ kirīṭapūrvā ye gadāmālāṅganākṛtī |\nete'stranāyakāḥ sarve vibhorājñāpratīkṣakāḥ || 270 ||\n \nprotthitā vicalantaśca susamaiḥ sthānakaiḥ sthitāḥ |\nśroṇītaṭārpitakarāścāmaravyajanodyatāḥ || 271 ||\n \nsapadmaṃ tu kirīṭādyaṃ varjayitvā catuṣṭayam |\ntarjayantaṃ ca duṣṭaughamanyeṣāṃ dakṣiṇaṃ karam || 272 ||\n \nsmaredvai dhyānakāle ca sarveṣāmatha mastake |\ndhyeyaṃ svakaṃ svakaṃ cihnaṃ suprasiddhaṃ nirākṛti || 273 ||\n \nraktapaṅkajavarṇābhā lakṣmīrnīlāmbujekṣaṇā |\ndugdhaughadhavalā puṣṭirānandākulitānanā || 274 ||\n \nbhoktṛśaktiḥ smṛtā lakṣmīḥ puṣṭirvai kartṛsaṃjñitā |\nbhogārthamavatīrṇasya tasya lokānukampayā || 275 ||\n \nuditaṃ saha tenaiva śaktidvitayamavyayam |\nraktatuṇḍaṃ mahāprāṇaṃ bhīmabhrukuṭilocanam || 276 ||\n \ndravaccāmīkarākāraṃ pakṣamaṇḍalamaṇḍitam |\nsaṃsmaredgaruḍaṃ vipra gṛdhravaktraṃ pṛthūdaram || 277 ||\n \nyathoktamūrtiyuktāṃśca tato dhyāyedyathākramam |\napāṃpatirvai kamalaṃ gadādevī sarasvatī || 279 ||\n \nsvayaṃ śaśāṅkaḥ śrīvatso mālāṣaṇmādhavādayaḥ |\nprāṇaṃ patatripaṃ vidyādevaṃ tattveṣu saṃsthitān || 280 ||\n \nadhiṣṭātṛ kramāccaitānarcayedarghyapuṣpakaiḥ |\naṣṭapatrāmbuje pūrvadale hṛnmantrapaṃ śiraḥ || 281 ||\n \nśikhāmāgneyapatre tu kavacaṃ cāstramantrapam |\ndakṣiṇe patramadhye tu nairṛte patramadhyataḥ || 282 ||\n \nnetraṃ paścimapatre tu udaraṃ pṛṣṭhamantrapam |\nvāyanye bāhumantraṃ tu ūrū jānū tathottare || 283 ||\n \nīśānapatramadhye tu pādamantraṃ tu vinyaset |\ndalopadalasaṃyukte'pyevamevāmbuje kramaḥ || 284 ||\n \nathavā digdaleṣvatra hṛdādyaṃ yaccatuṣṭayam |\nastraṃ vidigdaleṣu syānnetraṃ kesaragaṃ punaḥ || 285 ||\n \nupāṅgaṃ syādupadale tadvidhānamataḥ śrṛṇu |\npūrvapatrasamīpasthatalayorudaraṃ nyaset || 286 ||\n \npṛṣṭhamantraṃ nyasettadvaddalayoḥ paścimasthayoḥ |\nbāhūrū mantrapau nyasyau dalayordakṣiṇasthayoḥ || 287 ||\n \njānū pādau tathā nyasyau dalayoruttarasthayoḥ |\nmantrarūpe ṣaḍaṅge tu padmasyāṣṭadalasya tu || 288 ||\n \npūrvasmin hṛdayaṃ vāme kavacaṃ dakṣiṇe śiraḥ |\npaścime tu śikhāṃ nyasyet pare dalacatuṣṭaye || 289 ||\n \nagrato'straṃ karṇikāyāṃ kesare ca purodale |\nnetraṃ nyasyārcayet prāgvat padmādinyāsamācaret || 290 ||\n \ntridalādiṣu padmeṣu dalamūle yathoditam |\nbuddhyā sthānaṃ vibhajyātra pañca ṣaḍdvādaśāthavā || 291 ||\n \nnyasedaṅgānyathādṛṣṭapṛṣṭhabhāgasya vai vibhoḥ |\nparivārasametasya tvaṅgaṃ nyasyettu dakṣiṇe || 292 ||\n \nbhāgaṃ kṛtvā prakṛtyāgrāt kramāt prāgādi kalpayet |\nāśritya vāmabhāgaṃ tu proktamārabhya caiśvarīm || 293 ||\n \ncāndraṃ vātyaṃ vāruṇaṃ ca digvibhāgaṃ prakalpayet |\ntayoḥ ṣaṭkakramāt kuryāddvādaśasthānakalpanam || 294 ||\n \ndharmādidevatā nyasya hyevaṃ digvidigāśrayāḥ |\nśrīpuṣṭyostu ya dā yāge pṛthak padmopari sthitam || 295 ||\n \ntadādhikārayāge'pi pṛthagevāsanādikam |\nvāhānāṃ lāñchanādīnāṃ vihīne vātha pārśvataḥ || 296 ||\n \nkalpayedatha taṃ bhogairyajeta susamastakaiḥ |\nvinivedyāsanavaraṃ samāhūtasya vai vibhoḥ || 297 ||\n \npādapīṭhaṃ tu sāmānyaṃ mṛdvāstaraṇabhūṣitam |\nghaṇṭāśabdasamopetaṃ datvārghyaṃ mantramūrdhani || 298 ||\n \npādyapratigrahaṃ haimaṃ vibhordadyāt saratnakam |\npādyaṃ pādodakākarṣaśāṭakenānulepanam || 299 ||\n \nsapratigrahamācāmaṃ sānulepaṃ ca mālikām |\nghṛtādikairmahādīpairacchinnairarcayeddharim || 300 ||\n \nsugandhairmadhurairdhūpaiḥ prabhūtairarcayedvibhum |\narhaṇaṃ madhuparkaṃ ca darpaṇaṃ tadanantaram || 301 ||\n \n| tataḥ snānāsanādīnāṃ bhogānāṃ sannidhāpanam |\nkṛtvābhyarcyāpi devasya pāṇinā dakṣiṇaṃ padam || 302 ||\n \ndakṣiṇenātha vāmena vāmaṃ saṃgṛhya mantrataḥ |\nvijñāpya majjanārthaṃ tu kṛtvā mārgatrayaṃ tataḥ || 303 ||\n \nsnānāsanaṃ nivedyātha devasya dvitayaṃ tu vai |\nsnānārthamavatīrṇasya pādapīṭhamanantaram || 304 ||\n \nbhaktinamreṇa śirasā dadyādarghyaṃ tu mūrdhani |\nvinivedya tato haimaṃ saratnaṃ ca pratigraham || 305 ||\n \ndadyādvai pādyakalaśāt pādyaṃ pādāmbujadvaye |\nśubhe ca pāduke cātha tadante snānaśāṭakam || 306 ||\n \nsugandhaśālisaṃpūrṇaṃ mātrārthaṃ pātramuttamam |\ndarpaṇaṃ pūrṇacandrābhaṃ gandhatoyamanantaram || 307 ||\n \npāṇi prakṣālanārthaṃ tu pādapīṭhaṃ tataḥ śubham |\nśiraspṛṣṭena tailena kiṃcinnāṅgamupaspṛśet |\ndantakāṣṭhaṃ ca tadanu karmaṇyakṣīravṛkṣajam || 308 ||\n \nmukhadhāvanapātraṃ ca jihvānirlehanaṃ tathā |\ngaṇḍūṣācāmasalile tāmbūlaṃ gandhabhāvitam || 309 ||\n \nsnānārambhānuvṛttāṃśca tailādīn saṃnidhāpya ca |\ntatpātrābhyarcanaṃ kṛtvā tatastailaṃ samarcayet || 310 ||\n \nskandho saṃchādya vastreṇa sukeśān vikiret prabhoḥ |\nmadhye śirasi devasya secayettailamuttamam || 311 ||\n \nāvṛtyāvṛtya niṣpīḍya tathā kaṇḍūyanaṃ nakhaiḥ |\nbahūpacārasaṃyuktaṃ saṃmārjyaṃ tailajaṃ lavam || 312 ||\n \nketakotpalamālāśca datvā keśāṃśca bandhayet |\nhastau prakṣālya toyena skandhavastraṃ vimucya ca || 313 ||\n \nspṛṣṭvā tailaṃ tathāṅgāni upāṅgāni ca mardayet |\ntato bahusugandhaṃ tu cūrṇaṃ godhūmaśālijam || 314 ||\n \nrajanīcūrṇasaṃmiśramīṣatpadmakabhāvitam |\ndeyamudvartanārthaṃ tu māṣīṃ ca tadanantaram || 315 ||\n \nsnānārthaṃ khalisaṃyuktaṃ toyamuṣṇamanantaram |\ncandanaṃ mukhalepārthaṃ ghṛṣṭaṃ karpūrabhāvitam || 316 ||\n \ntata āmalakasnānaṃ lodhraṃ kāleyakaṃ tathā |\nvarṇakaṃ keyūrakaṃ ca tagarūṇi priyaṅgavaḥ || 317 ||\n \nsugandhaṃ caiva siddhārthaṃ sarvauṣadhisaratnakam |\nsahasradhārayā viṣṇordadyācchuddhodakaṃ tathā || 318 ||\n \nkāleyakaṃ ca tadanu lodhrasnānaṃ tu varṇakam |\nśarīrārthāni cānyāni śirorthāni tu sattama || 319 ||\n \nyadvā kṣīrādisaṃpūrṇakumbhaiḥ saṃsnānapayedvibhum |\ngavyaṃ prabhūtaṃ snānārthaṃ kṣīraṃ dadhi ghṛtaṃ madhu || 320 ||\n \naikṣavaṃ tu rasaṃ hṛdyamabhāvāccharkarodakam |\ndhātrīphalodakaṃ caiva lodhratoyamanantaram || 321 ||\n \nraktacandanatoyaṃ ca rajanīnīramuttamam |\ngranthipallavavāryeva tatastu tagarodakam || 322 ||\n \npriyaṅguvāri tadanu māṃsījalamataḥ param |\nsiddhārthakodakaṃ cātha sarvauṣadhijalaṃ tataḥ || 323 ||\n \npatrapuṣpodake caiva phalabījodake tvatha |\ngandhodakaṃ ca tadanu hemaratnajale tataḥ || 324 ||\n \npuṇyatīrthasarittoye kevalaṃ tadanantaram |\nsnānārthaṃ kalpitenaiva tūdakena vimiśritam || 325 ||\n \nyoktavyaṃ kramaśo hyetadarghyapuṣpasamanvitam |\nantarāntarayogena snānānāṃ ca mahāmate || 326 ||\n \nkṣālanaṃ cārghyakalaśādarghyadānasamanvitam |\ntataḥ snānīyaśeṣeṇa hemādidravyanirmitam || 327 ||\n \nsaṃpūrṇamambhasā kumbhaṃ haridrāśālitaṇḍulaiḥ |\nsupiṣṭairupariṣṭācca liptaṃ yuktaṃ sragādinā || 328 ||\n \npāṇau kṛtvā tamekasminnaparasmiṃstu mallakam |\ndhūmāyamānaṃ siddhārthairbhrāmya mūrdhni bahiḥ kṣipet || 329 ||\n \nsudhautamahataṃ cātha śāṭakaṃ vinivedya ca |\nkacodakāpakarṣārthamaparaṃ dehavārihṛt || 330 ||\n \nadharottaravastre dve gandhadhūpādhivāsite |\nskandhaplotaṃ nivedyātha susūkṣmamahataṃ sitam || 331 ||\n \nśiraḥśyānaṃ tataḥ kuryācchaśidhūpasamanvitam |\nkarpūracūrṇasaṃmiśraṃ kuryāddevasya mūrdhajam || 332 ||\n \nvibhāvyālaṅkṛtaṃ bhaktyā bhogaiḥ srakcandanādibhiḥ |\nevaṃ hi citrapūrvāṇāmanyeṣāṃ kamalāsana || 333 ||\n \nsadratnabrahmapāṣāṇavarjitānāṃ samācaret |\nsnānādyaṃ karmabimbe tu tatsamīpe'tha darpaṇe || 334 ||\n \nsnānavijñāpanaṃ kṛtvā karmārcāṃ tasya sannidhau |\nsnānāsane samāropya tasyāṃ sarvaṃ samācaret || 335 ||\n \ntadabhāve darpaṇe tu snānabhogāni cārpayet |\ncitrastha eva dadyācca bhogānanyān yathākramam || 336 ||\n \ntadabhāve ca tān sarvān pāṇinādāya cetasā |\nnivedayenmaṇḍalādiṣvevaṃ bhoganivedanam || 337 ||\n \nprokṣaṇaṃ yadi vā kuryādarghyādyairavaśiṣṭakaiḥ |\npraṇālabhāgādaparaṃ sthānaṃ bhadrāsanāttu vai || 338 ||\n \nbhūrinīraghaṭaiḥ śuddhaṃ kṛtvā tatrāvatārya ca |\nsapīṭhaṃ bhagavadbimbaṃ tadvinā vārcitaṃ yadi || 339 ||\n \nkhaplutaṃ bhāvayeddevaṃ niśśeṣaṃ kṣālayettataḥ |\nbhūyo gandhodakenaiva pūryaṃ kumbhacatuṣṭayam || 340 ||\n \nsnānakumbhaṃ vinānyeṣāṃ prāgvat kāryā ca kalpanā |\nhṛnmantreṇa caturṇāṃ tu kuryādvai dravyayojanam || 341 ||\n \nsāstreṇa mūlamantreṇa sarvaṃ taccābhimantrya tu |\nmārgatrayaṃ kramāt kṛtvā vinivedyāsanaṃ tataḥ || 342 ||\n \ntṛtīyaṃ ratnakhacitaṃ tatrasthaṃ parameśvaram |\nsamabhyarcyārghyapādyena pādukābhyāmanantaram || 343 ||\n \ndeyamācamanaṃ bhūyaḥ pādapīṭhaṃ tathaiva ca |\nsamālabhya sugandhena bhaktitaścandanādinā || 344 ||\n \nsaṃvījya vyajanenaiva māyūreṇa tathena ca |\ntato'pyacaṭanaṃ haimaṃ rājataṃ dārujaṃ tu vā || 345 ||\n \nkeśaprasādakṛtkūrcaṃ puṣpatāmbūlakartarīm |\nnivedyadevadevāya dukūlavasane site || 346 ||\n \nghṛṣṭakuṅkumakastūrīmṛgasnehānulepanam |\nupavītaṃ sottarīyaṃ makuṭādyamananantaram || 347 ||\n \npādanūpuraparyantamalaṅkaraṇamuttamam |\nvicitraṃ hi śiromālyaṃ veṣṭanena samanvitam || 348 ||\n \nsragdāmasūtrasaṃbaddhamākarṇā ccaraṇāvadhi |\nmuktapuṣpaṃ tato dadyādyathākālasamudbhavam || 349 ||\n \nruciraṃ kaṅkaṇaṃ cādya dadyāt pratisaraṃ tataḥ |\ndhātubhiḥ kuṅkumādyairvā vicitraṃ sitasūtrajam || 350 ||\n \npūritaṃ mṛdutūlena grathitaṃ cāntarāntarā |\nañjanaṃ saśalākaṃ ca tāmbūlaṃ gandhabhāvitam || 351 ||\n \nlalāṭatilakaṃ haimaṃ mukhavāsaṃ sarocanam |\nkarṇāvataṃsake puṣpe maṇḍanaṃ darpaṇaṃ mahat || 352 ||\n \nprakiran citrakusumairdī ptaratnaprabhojjvalaiḥ |\npradīptaistu mahājvālai stilatailājyapūritaiḥ || 353 ||\n \nabhuktāhatasuśvetarañji tairvastra veṣṭitaiḥ |\ngarbhīkṛtatvagelādyaiḥ pūjayettadanantaram || 354 ||\n \nkarpūracūrṇasaṃmiśraṃ sugandhimadhuraṃ bahu |\nmṛṣṭadhūpasamāyuktaṃ gugguluṃ dhūpayecchūbham || 355 ||\n \nsahaghaṇṭāravai ramyaiścālyamānena bāhunā |\nupānahau sitacchatraṃ śibikāṃ ca rathādi yat || 356 ||\n \nvāhanaṃ gajaparyantaṃ sapatākaṃ khagadhvajam |\nsitāsitau tu camarau mātrāvittamanantaram || 357 ||\n \njānunī bhūgate kṛtvā śirasāvanatena tu |\nādāyottānapāṇibhyāṃ vinivedya jagatprabhoḥ || 358 ||\n \nsaṃpūraṇārthaṃ bhogānāṃ sarveṣāṃ dvijasattama |\nbherīmṛdaṅgaśabdārdyaijayaśabdasamanvitaiḥ || 359 ||\n \ngītakairvividhairnṛttaistantrīvādyasamanvitaiḥ |\nvaṃśaiḥ śrṛṅgaistathā vādyairanyaiḥ śrāvyaiśca pūjayet || 360 ||\n \nstotramantrajapaṃ kuryājjitantādyaṃ mahāmate |\nvyastaṃ caiva samastaṃ ca vākyayuktaṃ viśeṣataḥ || 361 ||\n \ntataḥ pradakṣiṇaṃ kuryāccatvāri dvijasattama |\nkusumakṣepasaṃyuktaṃ caturdikṣu samaṃ tu vai || 362 ||\n \nsahāntaḥkaraṇenaiva bhaktiyuktena cetasā |\nnatapṛṣṭhaśirojānulalāṭataṭahṛtkaraḥ || 363 ||\n \ngṛhastha ācarennityaṃ praṇāmaṃ sapradakṣiṇam |\nsanyāsī daṇḍavat kuryāt praṇipātaṃ ca sarvadik || 364 ||\n \nvihitaṃ snātakādīnāmanyeṣāmevameva hi |\nsmaran sarveśvaraṃ buddhyā sakṛt pravitate kṣitau || 365 ||\n \nsaṃkaṭe sati bhūbhāge bhagavatyagrataḥ sthitaḥ |\ndhiyā tu bhaktitaḥ kuryādbadhvā tu karasaṃpuṭam || 366 ||\n \nhṛddeśe mūrdhni kampaistu smaran sarveśvaraṃ harim |\nantargarbhagṛhe viṣṇorgarbhadvārārdhamaṇṭape || 367 ||\n \npraṇipātagaṇaṃ kuryāt pradakṣiṇagaṇaṃ vinā |\ncakravadbhrāmayennāṅgaṃ pṛṣṭhabhāgaṃ na darśayet || 368 ||\n \npaścādbhāgena nirgaccheddevāgnigurusannidhau |\nvahnisthasya vibhoryasmāt pāṇipṛṣṭhasya darśanam || 369 ||\n \nbahuṣvapi ca bhogeṣu pradhānaṃ prāpaṇaṃ tathā |\npaścādutsavabimbaṃ tatkrameṇaiva tu pūjayet || 370 ||\n \njānubhyāṃ saha pāṇibhyāṃ pāṇibhyāṃ vā samācaret |\njānupradakṣiṇaṃ muktvā antaḥ sannikaṭe vibhoḥ || 371 ||\n \nviruddhamaparaṃ caiva bhaktānāṃ caraṇabhramam |\nevaṃ pradakṣiṇīkṛtvā kṣiptvā puṣpāñjaliṃ tataḥ || 372 ||\n \nsusnānā ditrayaṃ pṛcchedbhagavantaṃ tadāpi ca |\nsārghyācāme tu vā cārghyagandhapuṣpapradhūpakaiḥ || 373 ||\n \niṣṭvā nīrājayeddevaṃ vibhorarghyaṃ samarpayet |\nbhojyāsanaṃ nivedyātha mārgatrayapurassaram || 374 ||\n \nchannaṃ dukūlatūlotthamasūrakavareṇa tu |\narghyaṃ pādyācame dadyāt pratigrahasamanvite || 375 ||\n \ntarpaṇaṃ saṃpratiṣṭhāpya vāsitaṃ cārghyavāriṇā |\nathārhaṇajalaṃ svacchaṃ sugandhaṃ pātrataḥ kṛtam || 376 ||\n \nmadhuparkaṃ dadhighṛtaṃ madhuyuktamanantaram |\nsamastamevamekāṅgaṃ dadhi vāpi nivedayet || 377 ||\n \nśītalaṃ tarpaṇajalaṃ atha cūrṇaṃ puroditam |\ndeyaṃ niṣpuṃsanārthaṃ ca punarācamanaṃ vibhoḥ || 378 ||\n \nsvalaṅkatāṃ surūpāṃ ca sragyuktāṃ vinivedya gām |\noṣadhīḥ śālipūrṇāśca srakphalāḍhyaṃ vanaspatim || 379 ||\n \nmūrtiṃ nivedayet pūrvaṃ tataḥ saṃsthāpya tarpaṇam |\npracchādanāmbaraṃ caiva pradadyādarhaṇodakam || 380 ||\n \nṣaḍrasaprabhavairdivyairnaivedyaiḥ pāvanaiḥ phalaiḥ |\nguḍakhaṇḍacitairbharkṣyaibahurbhighṛtapācitaiḥ || 381 ||\n \nguḍamudgapayomiśrairniśājyatilamiśritaiḥ |\ndadhimiśraissarvamiśrairmadhusvāduyutaiḥ phalaiḥ || 382 ||\n \nkramādannairaṣṭavidhairapūpān vinivedayet |\nsarasābhī rasālābhiḥ payasā suśrṛtena ca || 383 ||\n \npavitraiḥ śītalaiḥ svādurasagandhaiśca pānakaiḥ |\nbhakṣyairbhojyaistathā lehyaiḥ peyairanyairanekaśaḥ || 384 ||\n \nśraddhāpūtena manasā yaṣṭavya majamavyayam |\nekaikasmiṃstu vai bhoge prokṣayedarghyavāriṇā || 385 ||\n \nchoṭikāṃ mantrasaṃyuktāṃ kṛtvā pāṇidvayena tu |\ndhāraṇādvitayenaiva arkasomamayena tu || 386 ||\n \nsamyak sarvaṃ tu saṃskuryādyathā tadavadhāraya |\npracaṇḍakiraṇavrātairbhāskarīyairdahet purā || 387 ||\n \nsaṃcintya bhasmabhūtāhaṃ tataḥ pūrṇenduraśmibhiḥ |\nāpyāyyāmṛtakalloladhārāpātena nārada || 388 ||\n \nkāntimaccintayedbhūyo yaddagdhaṃ bhānunā tu vai |\nvadhvā kāmadughāṃ mudrāṃ sravantīṃ mantrasaṃyutām || 389 ||\n \ngorūpāṃ himaśailābhāṃ nirādhārapathe sthitām |\ndatvā puṣpārghyamupari saṃspṛśedviṣṇupāṇinā || 390 ||\n \nsavyena pāṇinā spṛśya prakoṣṭhaṃ dakṣiṇasya tu |\ntena dakṣiṇahastena agrasaṃkucitena tu || 391 ||\n \nnivedayettato vipra śirasā'vanatena tat |\npāvanaiḥ pānakaiḥ svacchaiḥ śītalermadhurādikaiḥ || 392 ||\n \ntvagelādyanvitairmṛṣṭadhūpakarpūravāsitaiḥ |\nnālikerodakopetaistarpaṇīyamanantaram || 393 ||\n \nmasūramāṣacūrṇena rajanīśālijena ca |\nsamudvartya ca saṃkṣālya śītalairbahuvāribhiḥ || 394 ||\n \nnaivedyācamanārthaṃ tu gandhodakamanuttamam |\nvāsasā nirmalaṃ kṛtvā candanena sitena ca || 395 ||\n \nsamālabhya sughṛṣṭena karpūrasahitena ca |\ntilānyatha sa ratnāni sauvarṇe vātha rājate || 396 ||\n \npātre kṛtvātha mātrārthaṃ devāya vinivedayet |\nlavaṅgatakkolailātvakkarpūraparibhāvitam || 397 ||\n \njātipūgaphalopetaṃ sasugandhacchadaṃ bahu |\nkarpūracūrṇasaṃmiśraṃ muktācūrṇasamanvitam || 398 ||\n \nmātuluṅgaphalopetaṃ nālikeraphalānvitam |\npradadyāt praṇataścānte tāmbūlaṃ jagataḥpateḥ || 399 ||\n \nprakṣālya gandhatoyena arghyapātroddhṛtena vai |\npāṇiyugmaṃ yathā vai syāt svacchamatyantanirmalam || 400 ||\n \nnaivedyadhūpapātrādyaiḥ pātraiścānirmalīkṛtam |\nkṛtvā tu gandhadigdhau tau arghyeṇārcya parasparam || 401 ||\n \nmudrāmūlādimantrāṇāṃ darśayitvā yathākramam |\nbhūyo'rghyagandhapuṣpeṇa dhūpāntena samarcya ca || 402 ||\n \njapayajñavidhānena devaṃ santarpayettataḥ |\nsphāṭikenākṣasūtreṇa svakairvā karaparvabhiḥ || 403 ||\n \npātraṃ saṃsthāpayet paścādarghyapātrācca vāriṇā |\nvilipya candanādyaistu sthāpayedbhājane śubhe || 404 ||\n \nsaṃpūjya puṣpadhūpādyairmantraṃ tatra ca vinyaset |\nsādhāramāsanaṃ caiva śaktipūrvaiḥ samāvṛtam || 405 ||\n \ncaturbhujaṃ tu virajo nārāyaṇamivāparam |\nvaradābhayahastaṃ ca baddhāñjalidharaṃ smaret || 406 ||\n \nbrahmasthānasthitaṃ taṃ ca sūtraṃ dhyāyecchikhopamam |\nsannidhau bhava deveśa saṃniruddho bhavācyuta || 407 ||\n \nsūtrākhyamaṇijāle'smin yāvaccandrārkatārakam |\nevaṃ mune pratiṣṭhāpya mantraṃ sūtre'kṣasaṃjñike || 408 ||\n \npratiṣṭhitasya vai paścānmudrāṃ svāṃ ca pradarśayet |\nyathāśakti japaṃ kuryācchatamaṣṭādhikaṃ tu vā || 409 ||\n \ntannivedya vibhoḥ paścādvākkarmamanasānvitam |\npuṇḍarīkākṣa viśvātman mantramūrte janārdana || 410 ||\n \ngṛhāṇedaṃ japaṃ nātha mama dīnasya śāśvata |\nityuktvārghyodakaṃ paścāt puṣpaṃ dakṣiṇapāṇigam || 411 ||\n \nagrato nikṣiṃpedviṣṇormūlamantreṇa nārada |\nbhāvayecca tatassamyaksphurantīṃ tārakāvalim || 412 ||\n \npraviṣṭāṃ bhagavadvaktre vaktrāttāṃ hṛdgatāṃ punaḥ |\nhṛdayāddvijaśārdūla saṃhārākhyakrameṇa tu || 413 ||\n \npūrvavadbrahmarandhreṇa pareṇa saha yojayet |\nekaikaṃ hṛdayādīnāṃ sarveṣāṃ vihitaṃ tvatha || 414 ||\n \nkriyāṅgatvānna doṣo'sti anyathā tajjpaṃ vinā |\ndhūpaṃ datvā praṇamyātha stu tvā mantreśvaraṃ tataḥ || 415 ||\n \ndvidhā pradakṣiṇaṃ kuryāt praṇāmaṃ ca tathāvidham |\nnaikatripañcasaptākhyagaṇanāviṣamaṃ ca yat || 416 ||\n \nyataḥ samo hi bhagavān devaḥ sarvasya vai hariḥ |\nsaṃpūjya gandhadhūpaiśca tatastu bhagavanmayān || 417 ||\n \nyathākramaṃ samabhyarcya naivedyaṃ pratipādya ca |\nteṣāṃ mātrāvasānaṃ ca āsanādyaṃ nivedayet || 418 ||\n \nyadvaibhyo deva yajñānte tanmātrāntaṃ pradāya tu |\nasmin kāle'rhaṇādyaṃ tu tāmbūlāntaṃ samarpayet |\nśayyāsanaṃ tato dadyādagnau santarpayettataḥ || 419 ||\n"
}