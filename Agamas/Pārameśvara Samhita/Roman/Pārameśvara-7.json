{
    "filename": "Pārameśvara-7.txt",
    "content": "śrīḥ |\n\nsaptamo'dhyāyaḥ |\n\nnyastvāstramāsane yāyādanalālayamarghyabhṛt |\npūrvavaddvārayāgaṃ tu kṛtvā saṃpraviśettataḥ || 1 ||\n \ntatra pūrvoktavidhinā upaviśya samāhitaḥ |\nnākuṇḍahavanaṃ yasmāt siddhikṛnmantrayājinām || 2 ||\n \ntasmāt kuṇḍaṃ sadā kāryaṃ sautraṃ vā jaṅgamaṃ sthiram |\nbhagavadvahniśaktervai jvālādyā prakṛtiḥ parā || 3 ||\n \naparā prakṛtirdhiṣṇyā nānākārā yathānalāḥ |\nata etāgnirūpā vai kuṇḍā havanakarmaṇi || 4 ||\n \ncaturaśrādibhedotthāḥ kāmyānāṃ karmaṇāṃ dvija |\nsadratnamālāśrīvatsamakuṭāṅgadalakṣaṇāḥ || 5 ||\n \nśaṅkhacakragadāpadmaśārṅganānāśaropamāḥ |\nparaśvathaṃ tathā sīrasadṛśāḥ sarvasiddhidāḥ || 6 ||\n \nvajrādyastracayākārā bhṛṅgārakarakopamāḥ |\nsarve sapīṭhā vihitāścatustridvyekamekhalāḥ || 7 ||\n \ncakrapadmagadāśaṅkhasamastavyastalāñchitāḥ |\ntatoṣṭhayoninirvāhaiḥ svairaṅgai rucirairyutāḥ || 8 ||\n \nādvādaśāṅgulāt kuṇḍāḥ karāntā ye trayodaśa |\nsarvākṛtidharāścaiva jaṅgamā mekhalojjhitāḥ || 9 ||\n \nanukalpe tu vihitā bhaktānāṃ mantratarpaṇe |\neka dvihastaparyantā yathālakṣaṇalakṣitāḥ || 10 ||\n \nbhūmāvullikhya saṃpūrya dhānyairbījairmṛdā tu vā |\nsāmagrīvirahāccāpi śaśvatkarmasamāptaye || 11 ||\n \nanukalpānukalpe tu nityamevāvirodhakṛt |\nprājāpatye daiśikīye śaiṣye'rdhakarasammite || 12 ||\n \nkṣetre kramānnayedvṛddhiṃ tāvadekaikamaṅgulam |\nyāvadaṣṭakaraṃ kṣetraṃ dhiṣṇyārthamupajāyate || 13 ||\n \nevaṃ syānmānabhedena ekāśītyadhikaṃ śatam |\nevaṃ kṛte śubhe kuṇḍe agnikāryaṃ samācaret || 14 ||\n \ncullyāṃ vā mallake vāpi homaṃ kuryādyathāvidhi |\nśatārdhasaṃkhyā home ca kuṇḍaṃ syāddvādaśāṅgulam || 15 ||\n \nhome sāṣṭaśate caiva muṣṭyaratnisamaṃ bhavet |\nhome sārdhaśate caiva sāratniḥ sakaniṣṭhikā || 16 ||\n \nhastaṃ sahasrahome tu ayutākhye dvihastakam |\nlakṣahome caturhastaṃ koṭihome'ṣṭahastakam || 17 ||\n \nevaṃ sulakṣaṇaṃ kuṇ‍ḍaṃ vibhavānuguṇaṃ śubham |\nsudhādyairvarṇakaiḥ śuddhairbhūṣayitvopalipya ca || 18 ||\n \nsugandhaiścandanādyaiśca pañcagavyapurassaraiḥ |\nkuṇḍasyārambhakāle tu saṃskārā na kṛtā yadi || 19 ||\n \nniṣpannasya ca te sarve vidheyāśca krameṇa tu |\ntāḍayedastramantreṇa puṣpairdakṣiṇapāṇinā || 20 ||\n \nkhananaṃ tīkṣṇaśastreṇa deśikaścāstravidyayā |\ngṛhītvā caikadeśāttu kuṇḍamadhyāttu mṛtkaṇam || 21 ||\n \naṅguṣṭhānāmikāmyāṃ tu hṛdayena samuddharet |\nastreṇaiva samīkṛtya na syānnimnonnataṃ yathā || 22 ||\n \nsecayet kavacenaiva kuṭṭayettadanantaram |\nlepayedgandhatoyena astreṇa pariśodhayet || 23 ||\n \nastrajaptaiḥ kuśākāṇḍaistīkṣṇalāṅgalavarjitaiḥ |\nastrābhimantritenaiva darbhakāṇḍadvayena tu || 24 ||\n \ntanmadhye ca kuśāgreṇa prāgbhāgamavalambya ca |\nārabhya dakṣiṇāśāyā likhedrekhāmudaggatām || 25 ||\n \nvilikhyārgalarekhāṃ prāk kāṣṭhā vaiṣuvatī ca sā |\ntasyāmupari saṃlikhya rekhāṇāṃ tritayaṃ sphuṭam || 26 ||\n \nprāgagraṃ dakṣiṇāśādi hyudīcyantaṃ ca sāntaram |\nuttarāśāvadhiryāvaddadyādrekhātrayaṃ tu vā || 27 ||\n \npratyagbhāgāt samārabhya nayet pūrvamukhaṃ tu tat |\ntanmadhye tritayaṃ cā'nya drekhāṇāmuttarāmukham || 28 ||\n \npratyagbhāgāt samārabhya madyaikā piṅgalābhidhā |\ndakṣiṇottarayordve tu suṣumnoḍādhidaivate || 29 ||\n \nnītvā śuddhimathāstreṇa kṣālayecchirasāmbunā |\nsaṃśoṣya kavacenaiva netreṇāthāvalokya ca || 30 ||\n \nvilipyoddhṛṣya cāstreṇa prapūjya hṛdayena tu |\ndarbhakāṇḍadvayenātha madye madye'ntarīkṛte || 31 ||\n \nvarmaṇā kṣālanādyena catuppathadhiyā punaḥ |\nnītvā vyaktiṃ yathāvacca hṛnmantreṇa mahāmate || 32 ||\n \nmṛdudarbhasamūhaṃ ca nīrasaṃ cāśmakuṭṭitam |\nśuṣkagomayacūrṇena yuktaṃ gandhāśmanā saha || 33 ||\n \nkuṇḍe droṇāṃśamātraṃ tu samāropya prasārya ca |\nacchinnāgraistato darbhairastramantrābhimantritaiḥ || 34 ||\n \nkuṇḍabhittigaṇaṃ sarvaṃ protthitaiḥ paribhūṣayet |\nvarmaṇā cākṣavāṭaṃ tu saṃkalpya tadanantaram || 35 ||\n \nsamabyarcyārghyapuṣpādyaiḥ madhyataḥ praṇavena tu |\ntenaiva vidhinā nābhiṃ pūjayeccandrasannibhām || 36 ||\n \ntataḥ pavitrakaṃ dārbhaṃ śikhāmantrābhimantritam |\nprāk samālabhanopetaṃ catuṣpathapade nyaset || 37 ||\n \nhṛnmantreṇa ca vinyasya tatroparyatha pūjayet |\nādhāraśaktipūrvaṃ tu āsanaṃ vaiṣṇavaṃ ca yat || 38 ||\n \nathavā pūjayecchaktiṃ kevalādhārasaṃjñitām |\ntatra nārāyaṇākhyāṃ vai śaktiṃ vidyotalakṣaṇām || 39 ||\n \nlakṣmyākṛtipadaṃ prāptāmamṛtāmṛtarūpiṇīm |\nsarvātiśāyirūpāṃ ca sarvaśaktisamanvitām || 40 ||\n \nsaukumāryeṇa rūpeṇa sarvavastvantarasthitām |\nśāśvatīṃ sṛṣṭimārgeṇa avatārya hṛdambuje || 41 ||\n \npunardhyānakrameṇaiva hṛnmantreṇa hṛdambujāt |\nsvanāmapadayuktena sanamaḥpraṇavādinā || 42 ||\n \nrecakena vinikṣipya kuṇḍe hṛtpajhamadhyataḥ |\nsaṃpūjya gandhapuṣpādyaiḥ pajhamudrāṃ pradarśya ca || 43 ||\n \ntāmrapātre'thavānyasmin samādāya hutāśanam |\nāraṇyaṃ laukikaṃ vā'tha maṇijaṃ darpaṇodbhavam || 44 ||\n \nnidhāya kuṇḍasyaiśānyāṃ saṃskārārthaṃ ca sāmpratam |\nsantāḍca cāstramantreṇa prokṣayecchikhayā ca tam || 45 ||\n \nhṛdābhyarcyāmṛtadhyānaṃ dattvācchādyātha varmaṇā |\nmūlaṃ smṛtvā samānīya pūrakeṇa hṛdantare || 46 ||\n \nmantrānilakarākṛṣṭaṃ kṛtvā tasmādvinirgatam |\nvyasto guṇagaṇāt ṣaṣṭhastejonāma guṇo hi yaḥ || 47 ||\n \nparasya brahnaṇaḥ so'yaṃ sāmānyaṃ sarvatejasām |\nvirecya vinyasettasmin vanhipātre purārcite || 48 ||\n \ntato'gnipātramādāya nirdhūmamatidīptimat |\ndakṣiṇena kareṇaiva pāṇibhyāmathavā dvija || 49 ||\n \nbhrāmayitvā caturdhā vai tataḥ kuṇḍāntare kṣipet |\ndhyāyedekatvamāpannaṃ tato mantrārciṣā saha || 50 ||\n \nyājñīyairindhanaiḥ śuṣkaiḥ prajvālyāstrābhimantritaiḥ |\nhṛdā dakṣiṇahastena kuryāt parisamūhanam || 51 ||\n \npradakṣiṇakrameṇaiva hyārdrapāṇitalena tu |\ntiryak cādhomukhasthena nakhapṛṣṭhamadarśayan || 52 ||\n \nastrābhimantritenaiva prokṣayedarghyavāriṇā |\ntatastvabhagnamūlāgraiḥ samairdadyāt kuśaiṃstaram || 53 ||\n \ndiśi diśyuttarāśāntaṃ yāmyāśādau tu sāntaram |\ncaturguṇaiścaturdhā vāpyagracchannaiḥ parasparam || 54 ||\n \nprākprāntaiḥ pūrvabhāgācca yāvaduttaragocaram |\ncaturbhirastrajaptairvā caturdikṣu tridhā tridhā || 55 ||\n \ncaturbhiśca caturbhirvā prākpratīcyorudaṅmukhaiḥ |\ndakṣiṇottarayoścaiva tatsaṃkhyaiḥ prāṅmukhairdvija || 56 ||\n \navatārya tadūrdhve tu dakṣiṇasyāṃ tathātmanaḥ |\ndvandvadvayaprayogeṇa dravyasthāpanamācaret || 57 ||\n \nparidhīṃścodhmanicayaṃ muktadarbhaistaraṇḍikām |\nsruksruvau ca catuṣkaṃ yadekatra viniveśya ca || 58 ||\n \nsrakdhūpamadhuparkaṃ ca bījānyekatra vai tataḥ |\nkauśeyaṃ dhūtakeśaṃ ca viṣṭaraṃ ca ghṛtaṃ carum || 59 ||\n \nājyasthālīcatuṣkaṃ ca nidhāya tadanantaram |\npraṇītaṃ pātrayugalaṃ karakaṃ cārghyabhājanam || 60 ||\n \ncatuṣkametadaparaṃ agrato viniveśya ca |\nprādeśamātrāḥ samidhaḥ prabhūtaṃ śuṣkamindhanam || 61 ||\n \npakṣmakaṃ svedahṛdvastraṃ vāmabhāge nidhāya ca |\narghyodakena sāstreṇa kṛtsnaṃ pāvanatāṃ nayet || 62 ||\n \nsusamaṃ kuṇḍabāhye tu prāgbhāge mekhalāśritam |\npavitrakāṣṭakaṃ kṛtvā teṣu cāṣṭavidhān nyaset || 63 ||\n \nkṣmādikāṃ prakṛtiṃ devīmahaṅkārāvasānikām |\nprabhavāpyayabhedena vibhunā caturātmanā || 64 ||\n \nadhiṣṭhitāṃ mahābuddhe tāmabhyarcya mahātmanā |\nsvanāmapadayuktena natinā praṇavena ca || 65 ||\n \nūrdhvādhomekhalānāṃ tu caturṇāṃ dikcatuṣṭaye |\nkauśeyaviṣṭarasthāṃśca vāsudevādikān yajet || 66 ||\n \nvidikṣvapyayayogena ūrdhvāntamadharāttu vai |\ntadvadevārghyapuṣpādyaiḥ pūjanīyāḥ krameṇa tu || 67 ||\n \ntatastanmūladeśasthā brahnavṛkṣādikotthitāḥ |\nsaparṇāḥ satvacaḥ spaṣṭā adhonemestu cādhikāḥ || 68 ||\n \nprākpratyaguttarāgrau ca prāgagrau dakṣiṇottarau |\ncatasro vai paridhayaḥ śikhāmantreṇa pūjayet || 69 ||\n \nviṣṭarāṇi tato dadyātteṣu pṛṣṭhe hṛdā mune |\ntatpṛṣṭhe pūjayennityaṃ lokapālān svadiksthitān || 70 ||\n \ndarbhān prasavyamāveṣṭya mūlāt prādeśasaṃmitān |\nparato dvyaṅgulaṃ pāśaṃ kṛtvāveṣṭya triragrataḥ || 71 ||\n \npāśe niveśya dvi tri guṇaṃ guṇeṣvāyamya mūlataḥ |\nsamīkṛtyātiriktāgrāṇyanakhaṃ vinikṛntayet || 72 ||\n \nkṛtvā vedopayāmaṃ taṃ vāmāṅguṣṭhāntarārpayet |\nsruksruvābhyāṃ ca saṃskāramupayāmāgragaiḥ kuśaiḥ || 73 ||\n \nsrucaṃ dvādaśadhā śodhya sāstreṇoṣṇena vāriṇā |\ntathaiva dvijaśārdūla sruvaṃ śodhya dvidhaiva tu || 74 ||\n \ntathaiva sruksruvau hyeva śikhāmantreṇa vai tataḥ |\npratāpyāstreṇa santāḍya sārghyapuṣpāsanānvitaiḥ || 75 ||\n \ntadā prameyaṃ tu sruco jñātavyaṃ karmasiddhaye |\nśatapatrātmanānanto muṣṭistho'nantavaktradhṛk || 76 ||\n \nantarbījātmabhāvena sthitvā cordhvamukhaṃ panaḥ |\nsaptaskandhaṃ yadadhyātmabhūtaprāṇamarunmahat || 77 ||\n \npreritaṃ brahnarandhreṇa tattadicchāvaśāt punaḥ |\nsaptapātālanāgaṃ ca agamat kṣmāmbujātmanā || 78 ||\n \nyadāśritya svavāhe tu amṛtātmā jalasthitaḥ |\nsacakraracanājāle sthitastejastrimūrtidhṛk || 79 ||\n \nśaṅkhavigrahadhṛgvāyurājyakośaṃ ca khaṃ tataḥ |\nnirbīṃjamajamakṣobhyamādyaṃ syādadhidaivatam || 80 ||\n \naparasmin sruve jñeyaṃ yathā jñāyeta tacchṛṇu |\nsākṣādamṛtamūrtirvai varuṇaḥ kalaśātmanā || 81 ||\n \nnālātmanā tadastraṃ ca saṃsthitaṃ vighnadhītikṛt |\njagadāpyāyakṛccandraḥ pajhatvenāgradeśataḥ || 82 ||\n \nānandāravyaṃ hi sāmarthyaṃ jñeyaṃ tat pārameśvaram |\nsatyabhūtamameyaṃ ca prameyamidamācyutam || 83 ||\n \nsaṃskārakāle tvāropya nityaṃ sanmantratarpaṇe |\nsvasaṃjñā praṇavopetā namaskārapadānvitā || 84 ||\n \nsarveṣāmarcane vipra ārādhya hṛdayena vā |\npūjayitvārghyagandhādyairnyastamantragaṇaṃ tataḥ || 85 ||\n \nambupūte'tha pātre dve hemādidravyanirmite |\npūrayitvāmbhasā tābhyāṃ viṣṭaradvitayaṃ nyaset || 86 ||\n \nekasmin mūlamantraṃ tu sāsanaṃ saṃprapūjya ca |\ntadastramaparasmin vai tena prāgāditastaram || 87 ||\n \npradakṣiṇakrameṇaiva srucā sicya nidhāya ca |\npūrayitvā'mbhasā bhūyo dvitīyena sahottare || 88 ||\n \nvinidhāya ca digbhāge arcayitvā praṇamya ca |\nājyaughaṃ ca tadastreṇa prokṣayettāḍayeddvija || 89 ||\n \nbhāṇḍasthasya yadājyasya darbhaiḥ prajvalitaiḥ purā |\nsparśanaṃ viddhi saṃskāramadhiśrayaṇasaṃjñakam || 90 ||\n \nupādhiśrayaṇaṃ nāma yattaddrāvaṇamucyate |\nparivartanamanyasmin bhāṇ‍ḍe doṣāpanuttaye || 91 ||\n \nprasādīkaraṇaṃ hyetaduccasthena kareṇa tu |\npunarādāya kṛtvāgre ādhāropari yatnataḥ || 92 ||\n \nparāvartya sruveṇādau catustridvyekasaṃkhyayā |\ndarbhakāṇḍacatuṣkaṃ tu dvādaśāṅgulasaṃmitam || 93 ||\n \ntiryaguttānapāṇibhyāmavaṣṭabhya ca sāntaram |\nanāmāṅguṣṭhayugmena yathā madhyaṃ nataṃ bhavet || 94 ||\n \ntairājyaṃ caturo vārānānayeccaturo nayet |\nantarāntarayogena hyātmano'gnestu saṃmukham || 95 ||\n \npraṇavenoktasaṃkhyena kuṇḍamadhye vinikṣipet |\nyadvā hṛdā dvidarbheṇa ninayedānayet tridhā || 96 ||\n \nsaṃplavotplavane kṛtvā tato dārbhaṃ pavitrakam |\nvinikṣipecca tanmadhye pavitrīkaraṇaṃ ca tat || 97 ||\n \nnīrājīkṛtya netreṇa kuśāgrairarciṣānvitaiḥ |\nhṛdā saṃyojanaṃ kuryādupayāmasya tatra ca || 98 ||\n \ntejasā hṛdayasthena dṛggatenāvalokanam |\nnirīkṣaṇamidaṃ vipra netreṇa hṛdayena vā || 99 ||\n \nnirīkṣyaivaṃ tu tatpaścāt kavacodaragaṃ smaret |\navaguṇṭhanametaddhi sthitaṃ tatropari smaret || 100 ||\n \ncandramaṇḍalamadhyasthaṃ dhenumudrāsamanvitam |\nmantraṃ vai saurabhīyaṃ ca sphuradinduśataprabham || 101 ||\n \ntadantarasthaṃ mantreśaṃ himācalanibhaṃ smaret |\ntatsrutairamṛtaughaiśca śaśijairdhenujairapi || 102 ||\n \nkavacenāmṛtīkṛtya nidadhyāduttare ghṛtam |\namṛtīkaraṇaṃ nāma idaṃ te saṃprakāśitam || 103 ||\n \nsāmānyājyasya saṃskārān kṛtvā pañcadaśa dvija |\nathājyaprokṣaṇaṃ kuryādyogyaṃ tadakhilaṃ tu vai || 104 ||\n \nsamitkusumapūrvaṃ tu viṣṭareṇa sruveṇa vā |\nhṛdājyasiktaiḥ kusumaiḥ sarpiṣā vā dhiyā dvija || 105 ||\n \ngarbhādhānādisaṃskārān kuryāddārāvasānakān |\nśrīkukṣikuhare yadvai bahiṣṭhasya praveśanam || 106 ||\n \ngarbhādhānaṃ tu tadviddhi saṃskāraṃ prathamaṃ mune |\nprāṇayogācca yā śaktirvāhnī śrījaṭhare sthitā || 107 ||\n \njaḍarūpākṣayā sūkṣmā tasyāścitprasaro hi yaḥ |\nbhagavacchakticaitanyasāmarthyācca śanaiḥ śanaiḥ || 108 ||\n \nsmṛtvaivaṃ juhuyādājyaṃ hṛnmantreṇoditena ca |\nbhavet puṃsavanaṃ cāgnościcchaktinayanāttu vai || 109 ||\n \nsīmantākhyaṃ tu saṃskāramagneḥ kuryādanantaram |\navyaktāśca tadantasthāḥ śiraḥ pāṇyādayo'khilāḥ || 110 ||\n \nsvāṃ svāṃ vai karmasīmānaṃ prabuddhāḥ saṃśrayanti ye |\nvibhāgakalpanaṃ teṣāṃ sīmantaṃ tadudāhṛtam || 111 ||\n \nagnervai jātakarmārthaṃ pūrvavaddhomayet sakṛt |\nnissṛtasya ca vai garbhāt snātasya prāśanaṃ dvija || 112 ||\n \nhiraṇyamadhusarpirbyāṃ jātakarma bhavettu tat |\nhomayennāmakarmārthaṃ ghṛtapūrṇasvuveṇa ca || 113 ||\n \njātasyāgneḥ prayatnena vāsudevādinā dvija |\naṅkayet suprasiddhena nāmakarma bhavedidam || 114 ||\n \nannaprāśanakarmārthaṃ pūrvavaddhomamācaret |\nevaṃ saṃskāraśuddhasya vaiṣṇavāgneḥ prayatnataḥ || 115 ||\n \nmantrānnadānapūrvaṃ yattadannaprāśana bhavet |\nśikhābandhaṃ yadagnestu taccaulamiti cocyate || 116 ||\n \nyadagnerhomayogyatvaṃ taccopanayanaṃ smṛtam |\nvedavrataṃ ca godānaṃ samāvartavivāhakau || 117 ||\n \nkṛtvānalasya jihvānāṃ bhāvayet saptakaṃ punaḥ |\nnavakhaṇḍe samiddhāgnau kuṇḍe'gnāvarciṣoddhate || 118 ||\n \nīśaprāganalākhyānāṃ padānāṃ bhāvayet trayam |\nyātudhāne tu vāruṇye vāyanye tu padatraye || 119 ||\n \njihvātrayaṃ tu boddhavyaṃ madhyato dakṣiṇottare |\nekā caiva parijñeyā tāḥ kameṇa nibodha tu || 120 ||\n \nhavyā kavyā ca dhūmrā vai tisraḥ prācyāṃ diśi sthatāḥ |\nkālī manojavā ceti karālī ceti paścime || 121 ||\n \nekāṃ vai lelihākhyāṃ ca viddhi śeṣapadatraye |\nraktaṃ śvetaṃ tathā nīlaṃ kṛṣṇaṃ pītaṃ tathāruṇam || 122 ||\n \nsaudāminīnibhaṃ dhyāyejjihvānāṃ saptakaṃ kramāt |\nsvasvabījaiḥ svasaṃjñairvā sabījairvā svanāmabhiḥ || 123 ||\n \netairmantrairdvijaśreṣṭha bhāvayecca yathākramam |\nprabhādīptiḥ prakāśā ca marīcistāpanī tathā || 124 ||\n \nkarālā lelihā caiva kuṇḍaṃ vyāpya vyavasthitāḥ |\nīśapūrvāgnidigbhāge prabhādyaṃ tritayaṃ smṛtam || 125 ||\n \nrakṣovāruṇavāyavye marīcyādyaṃ trayaṃ tu tat |\nudagdiṅbhadhyato yāmye sthitaikā lelihābhidhā || 126 ||\n \nvibhāgamevaṃ jñātvā vai jihvānāmagnikarmaṇi |\nādheyolliṅkitākāraṃ dhyātvā kuṇḍagatānalam || 127 ||\n \ntajjanitrīṃ tataḥ kuṇḍājjvālāmārgeṇa codgatām |\nparānandaprakāśābhāṃ nāsikyā dvādaśāvadhi || 128 ||\n \ntato'vatārayogena praviṣṭāṃ bhāvayeddhadi |\nhṛnmantreṇaārcayitvāgniṃ sārghyapuṣpaiśca nirmalaiḥ || 129 ||\n \ndhūpairdīpena dadhnāca tilairakṣatamiśritaiḥ |\nannairbhakṣyaphalopetairājyena kramaśo dvija || 130 ||\n \nsaṃpūjyaivaṃ vidhāne svamantreṇāthavā tataḥ |\ntarpayeta yathāśakti tilājyādyairanukramāt || 131 ||\n \nājyena vā kevalena sahasraśatasaṃkhyayā |\ndadyāt pūrṇāhutiṃ paścāt pūjitāṃ kusumādikaiḥ || 132 ||\n \nsruksruveṇopayāmena hyūrdhvādhaḥ saṃsthitena ca |\nsruvā saṃpuṭayogena vahnervadanamadyagam || 133 ||\n \nprādakṣiṇyena cāmadhyāddhārāpātaṃ samācaret |\nnayenmadyapade niṣṭhāmājyadhārāṃ tathā punaḥ || 134 ||\n \npradarśya hārdayīṃ mudrāmagnimudrā tu vā dvija |\nnārāyaṇātmakaṃ vahni prāgvadabhyarcayettataḥ || 135 ||\n \npūrvavacca smaredvahniṃ sākāraṃ niṣkalaprabham |\nsvayogabalavīryeṇa vyāpakaṃ sarvadiggatam || 136 ||\n \nkadambakusumākāraṃ svaprabhābhirvirājitam |\nkuṇḍamāpūrayan sarvaṃ sarvākṛtyā tu sarvataḥ || 137 ||\n \nevaṃ hi vitato vyāpī nirākāraḥ sudīptimān |\natha jvālājaṭādhāre vahnau vai kuṇḍamadhyataḥ || 138 ||\n \nanusandhīyate buddhyā viṣṭaraṃ tu yathoditam |\ntadarcanamatho kuryāt puṣpairdhūpaiḥ sacandanaiḥ || 139 ||\n \nmudrābandhaṃ tataḥ kuryāt pīṭhāmaragaṇasya ca |\ntato'vatārya tanmadye hṛdayāt parameśvaram || 140 ||\n \nnīraudakāt svamantreṇa dadyāt puṣpāñjaliṃ vibhoḥ |\nsāṅgaṃ salāñchanaṃ dhyāyet sakalaṃ parameśvaram || 141 ||\n \nsāṃmukhyaṃ sannidhānaṃ ca sannirodhanamācaret |\narghyapradānapūrvaṃ tu sarvaṃ kuryāttu pūrvavat || 142 ||\n \nmūlabimbe yathā dhyānamagnimadhye tathā bhavet |\nyānage yānagaṃ dhyāyedagnau sthāne yathāsthitam || 143 ||\n \nāsīne tvatha cāsīnaṃ śayāne ca tathāvidham |\npajharāgāruṇaruciṃ smartavyamanalāspade || 144 ||\n \nmūlādisarvamantrāṇāṃ tattanmudrāṃ pradarśya ca |\nardhyagandhādinā pascāt pūjayet sakalaṃ prabhum || 145 ||\n \nlayabhogātmanā samyakū pūrvoktavidhinā'thavā |\nsamidgaṇaṃ tu pātrasthaṃ kṛtvābhyarcya hṛdā mune || 146 ||\n \nśirasāvanatenaiva vinivedya tataḥ prabhoḥ |\nidhmānāmaṣṭakaṃ cāpi catuṣkaṃ dvayameva vā || 147 ||\n \nājyena sarvataḥ siktaṃ brahnakṣīradrumodbhavam |\nsamādāya dvidhā kṛtvā mūlena dvijasattama || 148 ||\n \nnidhāya dakṣiṇasyāṃ ca madhye āgneyadiggatam |\nviśrāntaṃ nairṛtapade uttarasyāṃ tathāparam || 149 ||\n \nvāyvīśapadasaṃruddhamāghārājyaṃ tataḥ kṣipet |\nidhmamūlādathāgrāntamidhmedhmopari saṃsthitam || 150 ||\n \nsruvamājyena saṃpūrya sūryabījena cintayet |\nsahasrāṃśuṃ ca tanmadhye dadyāt kuṇḍasya dakṣiṇe || 151 ||\n \naparasmin sruci dhyātvā somākhyenākṣareṇa tu |\npūrṇaṃ śaśāṅkabimbaṃ ca pradadyāttu taduttare || 152 ||\n \nsaṃkhyānuguṇamidhmānāṃ ghṛtaṃ ca juhuyāttu vai |\nsūryasomātmakaṃ cāgnerviddhi tallocanadvayam || 153 ||\n \netayorantaraṃ yadvai tadagnairvadanaṃ smṛtam |\ntatraiva juhuyāt pūrvaṃ samidhāṃ saptakaṃ kramāt || 154 ||\n \nghṛtasiktāṃ catussaṃkhyāmekaikāṃ hi supuṣkalām |\nprākkuhkumādinā liptāṃ kāṣṭhasaṃjñāṃ tu homayet || 155 ||\n \nsragdhūpamadhuparkaṃ ca bījānnājyaṃ yathākramam |\ntatrānnasamidādhāne viśeṣo'yaṃ vidhīyate || 156 ||\n \nsādhitaṃ saṃskṛte'gnau prāk tannidhāyāgrataścarum |\nsamuddhāṭyāvalokyādau saṃprokṣyārghyāmbunā tataḥ || 157 ||\n \ndarbhakāṇḍacatuṣkena sānagninā tadanu spṛśet |\ntanmadhye srukcatuṣkaṃ tu mantreṇājyasya nikṣipet || 158 ||\n \nathādāya srucaṃ tatra tadvaddadyāccatuṣṭayam |\ncaturaṅgulamānena annagrāsamathāharet || 159 ||\n \ntannidhāya sruvā garbhe tadrdhve pūrvavaddhṛtam |\ndadyādagnau catuṣkaṃ tu kṣipedannāhutiṃ tataḥ || 160 ||\n \nbhūyo'gnau srukcatuṣkaṃ tu hyājyasyāpādya yatnataḥ |\ntato'nyamājyasaṃsiktaṃ prāgvat kṛtvāhutaṃ punaḥ || 161 ||\n \ndadyāt pūrvaprayogeṇa tvevameva catuṣṭayam |\nhutvāpyannāhutīnāṃ tu hyājyākhyāṃ juhuyāttataḥ || 162 ||\n \nyādṛṅnivedyate bimbe hotavyaścāpi tādṛśaḥ |\nsruvamadhyena sruggarbhe ekaikaṃ vā ghṛtasya tu || 163 ||\n \npratyekamannasamidhaḥ kṣipedādyantayostathā |\ntilairghṛtasamāyuktarairaṣṭottarasahasrakam || 164 ||\n \nśataṃ śatārdhaṃ pādaṃ vā yathāśakti samācaret |\nājyāktairakṣataistadvattilaiśca juhuyāttataḥ || 165 ||\n \nardhamardhāṃśasaṃyuktamadhikaṃ cāgravartinām |\njapakāle tathā home kartavyaṃ siddhimicchatā || 166 ||\n \nsviṣṭakṛddhavanaṃ kuryādannagrāsena vai sakṛt |\nkāmyairavaśyaphaladairdeśakālasamudbhavaiḥ || 167 ||\n \ntilairghutena payasā dadhnā vā pāyasena tu |\nsiddhānnaiḥ sādhitairbhakṣyairbījairlājaiśca taṇḍulaiḥ || 168 ||\n \nmūlaiḥ phalaiḥ pallavaiśca supraśastaiśca komalaiḥ |\nsugandhaiḥ sthalapajhādyaiḥ puṣpairdvija sitādikaiḥ || 169 ||\n \nguggulenājyamiśreṇa sajjaśrīveṣṭakena vā |\ndhātrīphalaiśca sarasairutpalaiśca śubhaistathā || 170 ||\n \nsusitaiḥ sitaraktaiśca pajhairbilvaiḥ suśobhanaiḥ |\ndūrvākāṇḍairabhagnārgraidantisaddantanirmalaiḥ || 171 ||\n \nedhobhirbrahnavṛkṣotthaiḥ kṣīradramamayestathā |\namṛtākṣīrasaṃyuktā audumbaryo madhuplutāḥ || 172 ||\n \nacchinnāgrā hyabhagnāsca kaṇṭakaiḥ parivarjitāḥ |\nsarvāstrimadhuyuktāśca ghṛtayuktāstu vā punaḥ || 173 ||\n \nyoktavyānyagnimadhye tu samidbhiḥ saha sarvadā |\nsarvāṇyannaviśeṣāṇi candanādīni yānyapi || 174 ||\n \nsadantakāṣṭhatāmbūlamutkaṭakṣāravarjitam |\ndāpyāni lakṣahome tu āsanādīni yāni ca || 175 ||\n \nmadhulavaṇapānāmbukaṭutailojjhitāni ca |\nājyayuktaistilaiḥ śāntiḥ siddhayaḥ sakalāstathā || 176 ||\n \ndhṛtena payasā dadhnā homastṛptiṃ prayacchati |\npāyasena tu siddhānnairbhakṣyaiḥ puṣṭiḥ sadā bhavet || 177 ||\n \nbījairdhānyaistaṇḍulaiśca tarpito mantrarāḍdvija |\nprayacchati sadā śreyaḥ prasannaḥ parameśvaraḥ || 178 ||\n \npallavaiḥ phalamūlaiśca homastuṣṭiṃ prayacchati |\njahāti cāpamṛtyuṃ ca rogāṃścopaśamaṃ nayet || 179 ||\n \ntarpitaḥ sthalapajhādyaiḥ puṣpaiścānyaiḥ sitādikaiḥ |\nsaubhāgyamatulaṃ vipra acirāt saṃprayacchati || 180 ||\n \nguggulvājyairdvijārogyaṃ śubhairdhātrīphalaistathā |\nśarkarairbilvaphalakaiḥ pañcagavyasamukṣitaiḥ || 181 ||\n \nājyāktaiḥ pajhabījaiśca lakṣmīṃ śīghraṃ prayacchati |\nutpalairvaśyakāmastu bhogakāmaśca homayet || 182 ||\n \ndūrvāṅkuraisca homena āyuṣo vṛddhimāpnuyāt |\nedhobhiśca śubhairhomo māṣaiḥ śāntipradaḥ prabhuḥ || 183 ||\n \ntilānāṃ śasyate homo hariṇānanamudrayā |\nghṛtasya kārṣiko homaḥ kṣīrasya ca viśeṣataḥ || 184 ||\n \nśuktimātrāhutirdadhnaḥ prasṛtiḥ pāyasasya ca |\ngrāsārdhamānamannānāṃ bhakṣyāṇāṃ svapramāṇataḥ || 185 ||\n \ntṛtīyaṃ mūlakandānāṃ puṣpāṇāṃ svapramāṇataḥ |\nsarveṣāmeva bījānāṃ muṣṭinā homamācaret || 186 ||\n \nagrāṅgalistu lājānāṃ śālīnāṃ pañcakaṃ hunet |\nphalānāṃ svapramāṇaṃ ca pallavānāṃ tathaiva ca || 187 ||\n \nkarkandhumātrā gulikā hotavyā gugguloḥ sadā |\ndhātrīphalapramāṇaṃ vā saṃbhave sati homayet || 188 ||\n \ndūrvākāṇḍāni viprenda caturaṣṭāṅgulāni vā |\nsamitprādeśamānena samacchedāstvaganvitāḥ || 189 ||\n \nagnervarṇāśca gandhāśca śabdāścākṛtayastathā |\nvikārā viśikhāścaiva saṃvedyāḥ karmasiddhaye || 190 ||\n \npadmarāgadyutiśreṣṭho lākṣālaktakasannibhaḥ |\nbārlākavarṇo hutabhugjayārthaṃ śasyate dvija || 191 ||\n \nindragopakasaṃkāśaḥ śoṇābho vātha pāvakaḥ |\nśakracāpanibhaḥ śreṣṭhaḥ kuṅkumābhastathaiva ca || 192 ||\n \nraktānāṃ puṣpajātīnāṃ varṇenāgniriheṣyate |\nsugandhadravyagandho'gnirghṛtagandhaśca śobhanaḥ || 193 ||\n \nāyurdaḥ padmagandha syādbilvagandhaśca suvrata |\nugragandho'bhicāre tu vihitaḥ sarvadānalaḥ || 194 ||\n \njīmūtavallakīśaṅkhamṛdaṅgadhvanitulyakaḥ |\nśabdo'gneḥ siddhaye heturato'nyaḥ syādasiddhidaḥ || 195 ||\n \nchatrākāro bhavecchreṣṭho dhvajacāmararūpakaḥ |\nvimānādivitānānāṃ prāsādānāṃ vṛṣasya ca || 196 ||\n \nākāreṇātha haṃsānāṃ mayūrāṇāṃ ca siddhidaḥ |\nraktābhastu yadā vahniḥ kṣīṇārciḥ paridṛśyate || 197 ||\n \nbhagnarājopalābhaśca sphaṭikābhastathā śubhaḥ |\nyadrapaṃ kathitaṃ pūrvaṃ yadi tasya pradakṣiṇam || 198 ||\n \nanyonyatvaṃ prapadyeta tathā siddhikaro'nalaḥ |\ngarhitena tu varṇena yadi kāpotakādinā || 199 ||\n \nparivartaṃ karotyagnistadā vipraviparyayaḥ |\nhomānte tannimittaṃ vai homaṃ kuryācchatādhikam || 200 ||\n \nviṣamāśca śikhāvanhestryādayaśca śubhāvahāḥ |\nhrasvā hrasvonnatā dīrghā jvālā siddhipradā smṛtā || 201 ||\n \nsnigdhaḥ pradakṣiṇāvartaḥ śrutipracchāditadhvaniḥ |\nsa nityameva śubhakṛdyadanyairvarjito guṇaiḥ || 202 ||\n \npradīptelolihāne'gnau nirdhūme saguṇe tathā |\nhṛdye tuṣṭiprade caiva hotavyaṃ śrutimicchatā || 203 ||\n \nalpatejo'lparūpaśca visphuliṅgasamanvitaḥ |\njvālābhramavihīnaśca kṛśānurnaiva siddhidaḥ || 204 ||\n \naprabuddhe sadhūme ca juhuyādyo hutāśane |\nkarmahānirbhavettasya tvābhicārārthamaśrute || 205 ||\n \ndurgandhaḥ pītavarṇaśca avalīḍhaśca yo'śubhaḥ |\nprabhāmūrtigato mantrastarpito yadi sattama || 206 ||\n \nvidyāṃ prayacchatyacirāddīptistho bhūpradaḥ prabhuḥ |\ntāpayatyāśu śatrūṇāṃ prakāśoparyavasthayā || 207 ||\n \nśatrukṣayaṃ dadātyāśu marīcyāmūrdhvago vibhuḥ |\ntāpinyāmūrdhvago mantraḥ sarvatāpopaśāntidaḥ || 208 ||\n \nvipakṣoccāṭanaṃ kuryāt karālāsaṃsthito hutaḥ |\nlelihāvasthito mantro yadi santarpyate mune || 209 ||\n \ndadātyabhīpsitaṃ caiva dehānte paramaṃ padam |\nsvāhākāraṃ sadā home pūrṇāyāṃ vauṣaḍeva ca || 210 ||\n \ntameva śāntike kuryādvaṣaḍāpyāyane tathā |\nsvadhāṃ pitṛkriyāyāṃ ca phaṭkāraṃ kṣayakarmaṇi || 211 ||\n \nvidveṣe huṃ vaśe hrīṃ ca namo mokṣaprasiddhaye |\nkarmahomāvasāne ca ghṛtenāpūrya ca srucam || 212 ||\n \nabhāvācca prabhūtena homadravyeṇa pūrayet |\ntatropari ghṛtaṃ dadyāttato'rghyakusumādibhiḥ || 213 ||\n \nmūladeśāt samārabhya sruk saṃpūjyā sruvānvitā |\nghṛtayuktaṃ tu taddravyaṃ srucaḥ puṣkarakukṣigam || 214 ||\n \ndravaccandropamaṃ dhyāyettataḥ pūrṇāṃ samuddharet |\nsrugdaṇḍe dehanābhau tu mūle saṃrudhya saṃsmaret || 215 ||\n \nniṣkalaṃ mantranāthaṃ tu pūrṇaśītāṃśuvigraham |\nāmūlācca marucchaktyā proddharecca svavigrahāt || 216 ||\n \nvidhāya ceśvarādhāre tasmāddhārāmṛtaṃ mahat |\nnāsikāsandhimārgeṇa srukpajhe patitaṃ smaret || 217 ||\n \nsāmṛtāmājyadhārāṃ ca vasudhārāmiva kṣipet |\nmukhamadhye tu mantratya tadvrahnavivare'thavā || 218 ||\n \nhṛtpajhāntargatāṃ samyak praviṣṭāmanubhāvayet |\ntayā vai bṛhnitaṃ mantraṃ bhāvayedbrahnadhārayā || 219 ||\n \ntṛptaṃ hṛṣṭaṃ ca puṣṭaṃ ca tuṣṭaṃ vai sādhakopari |\nmantroccārasametā vai śarīrakaraṇānvitā || 220 ||\n \ndhyānopetā dvijaśreṣṭha pūrṇeyaṃ paripātitā |\nsarvasiddhikarī śaśvanmokṣalakṣmīvivardhanī || 221 ||\n \nbahu śuṣkendhane'gnau ca hotavyā karmasiddhaye |\nekā anekaprayogāṇāṃ na tu karmaṇi karmaṇi || 222 ||\n \ntato'rghyagandhapuṣpādyairmantranāthaṃ samacayet |\nmudraṃ pradarśayet sarvā mūlamantrāditaḥ kramāt || 223 ||\n \ncaturthāṃśena cāhgānāṃ kuryānmūlasya rtapaṇam |\nlāñchanābharaṇānāṃ ca lakṣmyādīnāṃ tadarthataḥ || 224 ||\n \nathavā hṛdayādīnāmato'rdhenākhilāsu ca |\nparameśvarakāntāsu tadardhena dvijottama || 225 ||\n \nlāñchanābharaṇādini sarvāṇi juhuyāt kramāt |\nhṛdādisarvamantrāṇābhekaikaṃ juhuyāttu vā || 226 ||\n \nvisarjanaṃ tataḥ kuryāddattvārghyaṃ dhūpasaṃyutam |\nbhogasthānagatā mantrāḥ pūjitā ye yathākramam || 227 ||\n \nmukhyamantraśarīraṃ ca saṃpraviṣṭāṃśca saṃsmaret |\njvālājvālāntare yadvat samudrasyeva nimnagāḥ || 228 ||\n \ntanmantravigrahaṃ sthūlaṃ sarvamantrāspadaṃ dvija |\npraviṣṭaṃ bhāvayet sūkṣme adhyakṣe hṛdayātmake || 229 ||\n \npare prāguktarūpe tu taṃ sūkṣmamubhayātmakam |\ntaṃ paraṃ prasphuradrūpaṃ nirādhārapadāśritam || 230 ||\n \nsandhimārgeṇa hṛtpajhe saṃpraviṣṭaṃ tu bhāvayet |\nmantramudrāsametena pūrakeṇa tu sattama || 231 ||\n \nbāsitaṃ bhāvayeddehaṃ tenāpādācchirovadhi |\npraviṣṭena tu mantreṇa prayatnena vinā dvija || 232 ||\n \nvigrahaḥ kampate yasya mantrastasya prasīdati |\nevaṃ visṛjya mantreśaṃ mudrābandhena vai saha || 233 ||\n \nsādhārāsanamantrāṇāṃ gaṇeśasya giraḥ sadā |\ngurvādīnāṃ tu vihitamardhaṃ lāñchanatarpaṇāt || 234 ||\n \neteṣāṃ ca layaṃ vipra kuryāt sṛṣṭikameṇa tu |\ndvārsthatrilokapālānāṃ vaprasthaharisevinām || 235 ||\n \ngurupūrvakramāditthamardhamardhaṃ yathākramam |\nsakṛt sakṛt svaśaktyā vā pūrṇāṃ sarverṣvadhaḥ kṣipet || 236 ||\n \nviṣvaksenastato bhaktyā tarpaṇīyastilākṣataiḥ |\nvauṣaḍantena mantreṇa dadyāt pūrṇāhutiṃ dvija || 237 ||\n \npūjayitvā yathānyāyaṃ kuryāttasya visarjanam |\nanalaṃ pūjayitvā tu śaktitastarpayettataḥ || 239 ||\n \nkuṇḍe puṣpāñjaliṃ kṣiptvā vahnimantramanusmaran |\njalanirmathitenaiva hayūrdhvapuṇ‍ḍracatuṣṭayam || 240 ||\n \nśirastanutrahṛnmantrairlalāṭe cāṃsayorhṛdi |\nkuṇḍasthabhasmanā caiva kuryāddīpaśikhākṛtim || 241 ||\n \njvālayā hṛdayaṃ spṛśya netre cāstreṇa vai purā |\nkṣāntvā caiva namaskṛtya yathāvidhi visṛjya tat || 242 ||\n \nsamāghrāya nyaset koṣṭhe hyavatārakrameṇa tu |\npratiṣṭhitāgneḥ saṃskāraṃ paryagnikaraṇāditaḥ || 243 ||\n \nvisarjanaṃ tu kuryādvai dhūmacchede na tatra ca |\nsaṃmārjya srukūsruve'gnau tu srucaṃ nikṣipya cāmbhasā || 244 ||\n \nardhyapātrāttu cāpūrya kuṇḍabāhye pradakṣiṇam |\nkuryādīśānakoṇādvai acchidrodakadhārayā || 245 ||\n \npavitrakeṇātha ūrdhve vinikṣipya kareṇa tu |\ndadyācchirasi vai śeṣaṃ srugadhovadanāṃ nyaset || 246 ||\n \nātmano vāmabhāge tu viṣṭarasruvasaṃyutāt |\napavāsya jalaṃ tasmāddvitayasmāttadarcitam || 247 ||\n \nupasaṃhṛtya vai yāyādarcanālayamarghyabhṛt |\nnamaskuryājjagannāthamaṣṭāṅgapatanena tu || 248 ||\n \nāpūrya pāṇiyugalaṃ puṣpaistatropari sthitam |\nsaṃsmarenniṣkalaṃ mandramamṛtenopabṛhnitam || 249 ||\n \nprabhūtadīptacchuritaṃ nikṣipenmantramūrdhani |\ntarpito'si vibho bhaktyā homenānalamadhyagaḥ || 250 ||\n \nhomadravyeṣu yadvīryaṃ tadidaṃ cātmasātkuru |\nvinivedya vibhorhomaṃ pūjāṃ kṛtvā yathāvidhi || 251 ||\n \ngṛhītaṃ bhāvayettena prasannenāntarātmanā |\nidamuktaṃ samāsena mantrasantarpaṇaṃ dvija || 252 ||\n \nvācyaṃ nādīkṣitānāṃ ca nābhaktānāṃ kadācana |\nnānaydarśanasaṃkthānāṃ nāpahāsaratātmanām || 253 ||\n \nsadbhāvajñe tu vaktavyaṃ samayajñe saputrake |\nsādhake tu gurau vāpi bhakte snigdhe vimatsare || 254 ||\n \nsatyadharmavratapare sācāre śāsanasthite |\nevaṃ samāpya homa tamarghyagandhādibhirvibhum || 255 ||\n \nsamabhyarcya pitṝṇāṃ ca saṃvibhāgamathācaret |\npauṣkarākhye viśeṣeṇa devadevena vistṛtam || 256 ||\n \nvidhānametad viprendra proktaṃ puṣkarajanmane |\nsāttvatoktavidhānena tadvidhānaṃ vadāmi te || 257 ||\n \nārādhyasyāgrato vipra pratyahaṃ kriyate tu yat |\nvijñeyaṃ saṃvibhāgaṃ taduttamaṃ sarvakarmaṇām || 258 ||\n \nsaṃvibhāgāt pitṝṇāṃ ca bhavatyanṛṇavānnaraḥ |\nprayānti tṛptimatulāṃ tena karmavaśādapi || 259 ||\n \nnimantritaṃ vā saṃprāptaṃ nityamaṅgīkṛtaṃ tathā |\ndvijendraṃ pañcakālajñaṃ ṣaṭkarmanirataṃ tu vā || 260 ||\n \nsnānādīni purā kṛtvā prayataḥ saṃviśet punaḥ |\nsvayamardhyāmbunā vipra pavitrīkṛtya pāṇinā || 261 ||\n \nsantāḍya kusumāstreṇa mantrāstrādhiṣṭhitena ca |\nsamuccarannetramantramavalokyākhilaṃ tataḥ || 262 ||\n \nniveśya bhagavatyagre praṇavādhiṣṭhitāsane |\npūjite vitate pūte saṃmukhaṃ vottarānanam || 263 ||\n \nudagdigvīkṣaṇāṇaṃ ca viniveśya tathā ca tam |\nyathā mantreśadṛgraśmiprasareṇābhividhyate || 264 ||\n \nmantreṇārādhya taṃ dhyātvā bhrūyāt saṃyatavāgbhava |\ntaiścāpi maunaniṣṭhaiśca bhavitavyaṃ suyantritaiḥ || 265 ||\n \nsamādhāya jagannāthaṃ hṛtpajhagagane'rkavat |\nsatpātrasyātha pātrābhyāṃ pātrāṇāmabjasaṃbhava || 266 ||\n \nevaṃ kṛtvā pratiṣṭhānaṃ prāgyatnenātra karmaṇi |\nsamuddiśya pitṝn dadyāddānamantaravedikam || 267 ||\n \nniveśitadvijendraṃ yadvyakkisthamapi mantrarāṭ |\nantarvedī tu sā jñeyā tvābyāmabhyantaraṃ tu yat || 268 ||\n \nsaṃpradānaṃ pitṝṇāṃ yat kuryāt satpātrapivḍakam |\ntaddivyamamalaṃ yasmāccaitanyamavalambya vai || 269 ||\n \ntatkālasaṃvibhajyāśca tiṣṭhanti kamalodbhava |\npradātṛsaṃkalpavaśādataḥ puṣkarasaṃbhava || 270 ||\n \nekasya vā bahūnāṃ vā pradadyādāsanopari |\npunarevāsanaṃ dārbhamagranthi bahubhiḥ kuśaiḥ || 271 ||\n \nvibhoryajñāṅgadehasya lomāni tu kuśāḥ smṛtāḥ |\ntā eva nāḍayaḥ sarvāstasya bhūtaśarīragāḥ || 272 ||\n \nraśmayo bhūtadehe tu cinmūrteḥ śaktayo'khilāḥ |\nata eva hi viprendra pitṝṇāṃ tu kuśāsanam || 273 ||\n \nśrāddhakāle tu vihitamāhūtānāṃ tadūrdhvataḥ |\nyatkiñciddīyate bhaktyā brahmabhūtaṃ tu tadbhavet || 274 ||\n \npurā vai hetumānena nṛṇāmaviditātmanām |\nkarmaṇyatra kuśājālaṃ vihitaṃ kamalodbhava || 275 ||\n \nyeṣāṃ sarvagataṃ brahma mantrarūpīśvaro'cyutaḥ |\nbhāvasthastatvatastābhisteṣāṃ naiva prayojanam || 276 ||\n \nnyasettasmādabhagnāgrānudaṅmūlān kuśān dvijaḥ |\nyasmāddivyamudagbhāgaṃ pitryaṃ dakṣiṇasaṃjñakam || 277 ||\n \nsvakenāmṛtavīryeṇa nityaṃ saṃvardhayanti ca |\ndarbhamārgacchalenaiva pitṝṇāṃ te'marā dvija || 278 ||\n \nvasatyataḥ pitṛgaṇo bhāgamāśritya dakṣiṇam |\ncitkalāṃśasvarūpeṇa nṛṇāmevaṃ hi cottare || 279 ||\n \nkṛtāspadā amalā nityā tvamṛtākhyākṣayā kalā |\nata eva hi yat kiñcidābrahmaviditairdvija || 280 ||\n \npradīyate pitṝṇāṃ ca tat savyena tu pāṇinā |\nce'dhikṛtya jagadyoniṃ mantrātmānamajaṃ harim || 281 ||\n \nprayachanti pitṝṇāṃ ca toyatarpaṇapūrvakam |\nteṣāṃ tadāśrayatvācca yaduktaṃ tanna kāraṇam || 282 ||\n \nkartavyasya ca pāramyaṃ prakṛtasya mahāmate |\nsphuratyantargataṃ yeṣāṃ mantrārādhanapūrvakam || 283 ||\n \ntat svottaravaśātteṣāṃ mantrasāmukhyadigvaśāt |\ncetasā nirvikalpena kṛtaṃ bhavati cākṣayam || 284 ||\n \nkiṃtu puṣkarasaṃbhūta durlabhā bhuvi te narāḥ |\niti cetasi vai yeṣāṃ niścayīkṛtya vartate || 285 ||\n \nkuṇ‍ḍasya yonidigbhāge bhadrapīṭhordhvato'thavā |\nsamīpe puratastasya bhūbhāge cārghyavāriṇā || 286 ||\n \nprokṣite cāstramantreṇa dakṣiṇāgrān kuśāṃstaret |\ntadūrdhve pitṛtīrthena satilānakṣatodakān || 287 ||\n \nvikiredastrajaptāṃśca darbhāgraiḥ praṇavena tu |\nkauśastarāgraparyantaṃ yasmādetaddvayaṃ dvija || 288 ||\n \nsarvasya bhogajālasya janakaṃ bhuvanatraye |\nviśeṣāt pitṛdeyasya śraddhāpūtasya vastunaḥ || 289 ||\n \nagnīṣomasvarūpeṇa kroḍātmā bhagavān svayam |\nvyaktaḥ karmātmatatvānāṃ mūrtatvenātmasiddhaye || 290 ||\n \ntattejastilabhāvena hlādo vartatyabātmanā |\nata evāprabuddhānāṃ prabuddhānāmapi dvija || 291 ||\n \ntilodake'ṅgabhāṃva tu gachataḥ śrāddhakarmaṇi |\nśrāddhasya ca parā rakṣā te dve nityapramantriṇām || 292 ||\n \ntatsvarūpavidāṃ ceva viśeṣānmantravedinām |\nevaṃ tilodake buddhvā prakāśāhlādalakṣaṇe || 293 ||\n \nstarordhve svasvasaṃjñābhiragrāntaṃ tu yathākramam |\nbhāvayet puruṣādīnāṃ sārūpyaṃ samupāgatān || 294 ||\n \npitṝn pitāmahāṃścaiva tathaiva prapitāmahān |\ntaptitṝṃścātha śaṃsantaḥ santānaṃ svavibhāgataḥ || 295 ||\n \ndevānnoccheṣasaṃyukaṃ pākāgraṃ pātrasaṃbhṛtam |\nmadhuyuktena haviṣā darbhakāṇḍaistilaiḥ saha || 296 ||\n \nbhāvitaṃ vahninā kṛtvā hṛdā darbhāgrageṇa tu |\nnirdoṣaṃ jñasvabhāvaṃ ca dhāmatrayasamaprabham || 297 ||\n \ndhyāyeddravyagataṃ doṣaṃ nirdahantaṃ samantataḥ |\ndevatānāṃ pitṝṇāṃ yat tṛptaye'nnaṃ mahāmate || 298 ||\n \ntat sādhanaṃ ca vihitaṃ saṃskṛtena purāgninā |\ntamālakadalīpūrvadaleṣu kṣāliteṣu ca || 299 ||\n \nsaṃvibhajya caturdhānnaṃ nidhāya praṇavena tu |\nprokṣitānyannapātrāṇi catvāri kabalāni vā || 300 ||\n \ntṛptaye tvatha sarveṣāṃ devāya vinivedya ca |\npitṝṇāṃ tarpayettena piṇḍādyannena sādaram || 301 ||\n \nkrameṇa prāgadṛṣṭānāṃ hṛdā saṃjñāpadena tu |\nevaṃ dṛṣṭasvarūpāṇāṃ jñātvā teṣāṃ sthitiṃ purā || 302 ||\n \nprāgvat svadhāvasānādyairmantrairohkārapūrvakaiḥ |\nhṛnmantrāliṅgitairvipra tathā saṃjñāpadānvitaiḥ || 303 ||\n \npiṇ‍ḍaṃ prakalpayāmī ti tataḥ pūrvavadācaret |\npraṇavairdakṣiṇāgrāṇi secitāni tilāmbunā || 304 ||\n \nnāḍīrūpāṇi darbhāṇi piṇḍānāmūrdhvato nyaset |\npraviṣṭān bhāvayetteṣu nāḍīmārgairanukramāt || 305 ||\n \npitṝnāvāhayāmī ti starordhve prāksthitāṃstataḥ |\nkrameṇa cāturātmīyairmantrairapyayayogataḥ || 306 ||\n \nsamarcayedyathānyāyamardhyagandhādibhiśca tān |\ntatastu nāmnā gotreṇa mantrapūrvaṃ tilodakam || 307 ||\n \nsarveṣāmarghyakalaśāt pradadyācca yathākramam |\nśirasāvanatenātha jānuyugme kṣitau kṛte || 308 ||\n \npāṇiyugme lalāṭasthe ekacittaḥ paṭhedidam |\noṃ namo vaḥ pitaraḥ namo vaḥ puruṣottamāḥ || 309 ||\n \nnamo viṣṇupadasthebhyaḥ svadhā vaḥ pitaro namaḥ |\nharaye pitṛnāthāya hyagnīṣomātmane namaḥ || 310 ||\n \nsatsomapātmane viṣṇo namo barhiṣadātmane |\nāsaṃsāraṃ hi janakā agniṣvāttā athācyuta || 311 ||\n \npitāmahāḥ somapāstvaṃ tvamanye prapitāmahāḥ |\ntubhyaṃ namo bhagavate pitṛmūrte 'cyutāya ca || 312 ||\n \nnārāyaṇāya haṃsāya viṣṇo tripuruṣātmane |\nmuktvā tvāmeva bhagavan na namāmyarcayāmi ca || 313 ||\n \nna tarpayāmi sarveśa nānyamāvāhayāmyaham |\nstutvaivaṃ hi pitṛvyūhaṃ bhaktyā paramayā yutam || 314 ||\n \nsaṃbhave sati saṃmānaṃ piṇḍamūrteḥ samācaret |\ntadagratopaviṣṭasya kramāddvijagaṇasya ca || 315 ||\n \nanusandhāya vai dvābhyāmekasmin vā dvijottama |\ndevabhāvasthitaṃ dhyātvā pitryaṃ prāgagaṇaṃ kramāt || 316 ||\n \npraṇavena kharūpaṃ tu samutthāya tataḥ svayam |\nmadhye tiryaksthitau sthitvā hyadūre'nyonyadṛksthite || 317 ||\n \nuttarābhimukhaścaiva dakṣiṇāsyo'thavā dvija |\ntaduttarānanavaśāddhṛnmantraṃ hṛdayānnyaset || 318 ||\n \nnamo'ntaṃ praṇavādyaṃ tu marudambaravigraham |\npiṇḍāgre hyupaviṣṭasya prāṇaśaktiṃ dvijasya vā || 319 ||\n \nbahūnāṃ vā prayatnena svātantryānnirgatāṃ bahiḥ |\ndhyātvā tayā saha kṣipramekībhūtatvamāgatam || 320 ||\n \nātmaśaktau layaṃ nītvā yāti hyūṣmākhyalakṣaṇam |\nkṛtvaivaṃ prāṇasañcāraṃ pitṝṇāṃ vipravigrahe || 321 ||\n \nprāgvadānandasaṃruddhe bhojayet pitṛrūpiṇaḥ |\ntādarthyenātha caturo viniveśyāsaneṣu ca || 322 ||\n \nlabdhalakṣyān pare tattve brāhyaṇān pāñcarātrikān |\nprāṅmukhaṃ dvitayaṃ caiva dvitayaṃ cāpyudaṅmukham || 323 ||\n \nsaṃpatyabhāve hyekaṃ vā viniveśyottarānanam |\npādayorapi pādyārthaṃ kaṃ kṣipeddakṣiṇāditaḥ || 324 ||\n \natha teṣāṃ kramāt kuryādarcanaṃ cāturātmyavat |\nardhyānulepanādyaistu bhogairmātrāvasānikaiḥ || 325 ||\n \ntattatkālocitaiḥ sarvairanupādeyavarjitaiḥ |\ntaiścāpi maunaniṣṭhaistu bhavitavyaṃ suyantritaiḥ || 326 ||\n \nathāstraparijaptena bhūtinā vātha śaṅkunā |\nmasṛṇenāśmacūrṇena parighāṃ svadhayāthavā || 327 ||\n \nbahistadāsane kuryāttvagre dairghyācchamādhikām |\nvaipulyācchamamānaṃ tu prāgvat pāvanatāṃ nayet || 328 ||\n \nnyaset tatrāpyabhagnāgrānudaṅmūlān kuśān dvija |\ntatrāpi ca viśeṣeṇa tilatoye samutkiret || 329 ||\n \nnyastāstrāṇyastrajaptāni tatra pātrāṇi vinyaset |\nsarvāṇi cakravṛttāni hemādyutthāni saṃbhave || 330 ||\n \npātrāṇi kadalīpajhatamālacchadanānyatha |\ndarbhāṇyastrāmbuyuktāni śubhaparṇamayāni vā || 331 ||\n \nnidadhyātteṣu cānnāni bhojyāni madhurāṇyapi |\nbhakṣyāṇi phalamūlāni dadhikṣīrādikānyapi || 332 ||\n \npānakāni rasālāni sapānīyāni sattama |\nkarmaṇyāni tathānyāni tattatkālodbhavāni ca || 333 ||\n \npuropastaraṇārthaṃ ca pātrāṇāṃ dakṣapāṇiṣu |\nnipātavyā'mṛtī dhārā vāriṇāpyuddhatena ca || 334 ||\n \nvāgyatā labdhalakṣāstu hyannamūrtau janārdane |\nye'śrnanti pitarastena tṛptimāyānti śāśvatīm || 335 ||\n \nataḥ savyabhicāraṃ tu maunaṃ varjyaṃ kriyāparaiḥ |\nśubhamavyabhicāraṃ yat tat kāryaṃ sarvavastuṣu || 336 ||\n \nyadaṅgasaṅketamayairavyaktairnāsikākṣaraiḥ |\nkṛtamoṣṭhapuṭairvaddhairmaunaṃ tat siddhihānikṛt || 337 ||\n \nsvayameva svabuddhyā yat sarvavastuṣu vartate |\nśabdairanupadiṣṭaistu tanmaunaṃ sarvasiddhidam || 338 ||\n \ntasmādvai śrāddhabhoktṝṇāṃ divye vā pitṛkarmaṇi |\ndadyānnaivedyavat sarvaṃ maryādābhyantare'grataḥ || 339 ||\n \nyenācamanaparyantaṃ kālaṃ tiṣṭhanti vāgyatāḥ |\nsarvevāmekamāptaṃ tu tṛptaye yadi yojitam || 340 ||\n \nomādyamasmacchabdaṃ tu pitṛbhyastadanantaram |\nidamardhyamidaṃ pādyaṃ tadante saṃsmaret svadhām || 341 ||\n \nsarvasminnupacārānte hyevaṃ vā saṃsmarennamaḥ |\nnamaḥ svadhā'thavā brūyānnamontā tvathavā svadhā || 342 ||\n \nevameva hi yaḥ kuryāt kartavyatvena sattama |\ntulyānāṃ ca svakulyānāṃ namastatra ca kevalam || 343 ||\n \nsatyukte vyatyayaṃ nityaṃ bihitaṃ ca svadhā dvija |\nsvayameva hi sanyāsī dadāti ca phalārthinām || 344 ||\n \nkāryastena namaskāraḥ svadhānto nityameva hi |\ndadāti phalakāmastu yo nityamaphalārthinām || 345 ||\n \nsvadhākārāvasāne tu vihitaṃ tat sadā namaḥ |\nevamicchāvaśenaiva saṃvibhajya pitṝn dvija || 346 ||\n \npṛṣṭvā pātramukhenaiva saṃtṛptiṃ ca punaḥ punaḥ |\ntato'mbhaśculakaṃ pāṇau hṛnmantreṇāmṛtopamam || 347 ||\n \ndadyāt pūrṇendutulyaṃ taddhyātavyaṃ tatkalāḥ paṭhan |\nsānusvāramakārādyairbhinnaṃ ṣoḍaśabhiḥ svareḥ || 348 ||\n \nsakāraṃ natiniṣṭhaṃ ca tatra prāksthaṃ satārakam |\nityuktaṃ sakalasyendorvācakaṃ mantramabjaja || 349 ||\n \npāṇiprakṣālanāt pūrvaṃ pātavyaṃ tena pūrvavat |\nyenāmṛtapuṭāntasthamannavīryamanaśvaram || 350 ||\n \nbhavatyāpyāyakṛdvrahyan pitṛdevagaṇasya ca |\nmāṣacūrṇādinā pāṇiṃ prakṣālyāmaṇibandhanāt || 351 ||\n \nsamācamyopasaṃhṛtya hyucchiṣṭaṃ ca yathāvidhi |\npavitrīkṛtya vasudhāṃ pāṇau kṛtvā tilodakam || 352 ||\n \nprīṇanaṃ bhagavatyagre samutthāyācaret tataḥ |\nmamāstu bhagavān pūrvaṃ prītaḥ pitṛgaṇastathā || 353 ||\n \nśārīro devatāvyūha āpādādyo vyavasthitaḥ |\nnayantvamṛtatāmannamidaṃ viṣṇupurassarāḥ || 354 ||\n \ndevā nadyastathā gāvaḥ sūryaḥ somo bṛhaspatiḥ |\nmādhavo bhagavān mantramūrtirmadhumayo mahān || 355 ||\n \nmadhubhāvena cānne'smin sthitvā tṛptiṃ karotu vai |\nanulipyāsanaṃ kuryāt pitṝṇāṃ prīṇanaṃ dvija || 356 ||\n \ntasminneva hi bhūbhāge yasyāṃ tatpiṇḍacitkṣitau |\nsthitiḥ sarvapitṝṇāṃ ca sāmprataṃ kamalāsana || 357 ||\n \nyāvat prāṇāviyuktānāṃ piṇḍātāṃ nopasaṃhṛtiḥ |\nsvoddiṣṭānāṃ kṛtā samyak tadante saṃvrajanti te || 358 ||\n \nsvasthānamāśiṣaṃ datvā śrāddhakarturdhiyā mume |\nsāmṛtaṃ sodakaṃ sānnaṃ satilaṃ mantratejasā || 359 ||\n \nviviktaṃ vaḥ kṛtaṃ mārgaṃ punarāgamanāya ca |\nnārāyaṇākhyasanmantrakarmabrahnajavīkṛte || 360 ||\n \nsve svendriyarathe kṛtvā tṛptā yātācyutāspadam |\nevaṃ suvitate kuryāt karma tvārādhanālaye || 361 ||\n \nsaṃkaṭe punaranyatra yāyādabhyarthya mantrarāṭ |\nsthānaṃ saṃskārasaṃśuddhaṃ kṛtvā prāk tāḍanādinā || 362 ||\n \nvyāptiśaktyāśritaṃ bhūyastoyādhāragataṃ smaret |\nmantramarcanapūrvaṃ tu tadagre sarvamācaret || 363 ||\n \ndevān pitṝn samuddiśya bhojanaṃ bhagavadgṛhe |\naviruddhaṃ dvijendrāṇāmanyathā tadvirodhakṛt || 364 ||\n \nvidhinānena vai nityamatha yajñe tu vaiṣṇave |\nsaṃvibhāgaḥ pitṝṇāṃ ca kāryaḥ sadravirṇainairaḥ || 365 ||\n \nkṛtvā tilodakāntaṃ vā phalamūlaiḥ svaśaktitaḥ |\ntadardhaṃ grāsamātraṃ tu dadyādgoṣvatha bhaikṣuke || 366 ||\n \nyasmāddivyairmahāmantrairdattaṃ yat pūjite'cyute |\npitrarthamalpaṃ vā bhūri tatteṣāmakṣayaṃ bhavet || 367 ||\n \nsamyagarcyārghyagandhādyairmūlamūrtigataṃ vibhum |\nprāṅkaṇeṣu ca sarveṣu prāsādeṣvāśrayeṣu ca || 368 ||\n \npratiṣṭhiteṣu śobhārthaṃ vibhavavyūhamūrtiṣu |\ntathaiva gopuradvāradiṅmūrtiṣu ca maṇḍape || 369 ||\n \nsānnidhyaṃ caiva yātāsu śaktyā nityaṃ samarcanam |\nṣoḍaśairupacārairvā dvātriṃśadbhistato'dhikaiḥ || 370 ||\n \nkuryātranmūrtimantraiśca tathā naimittikeṣvapi |\njapāntaṃ havanāntaṃ vā snānādyaṃ sādhakastataḥ || 371 ||\n \ntattanmūrtyagradeśasthe kuṇḍe homaṃ samācaret |\nna karmārcādikaṃ tatra snapane cotsavādikam || 372 ||\n \nbalidānaṃ ca sarvatra pavitrārohaṇādikam |\nnācartavyaṃ viśeṣeṇa paratantrāsu mūrtiṣu || 373 ||\n \nnityābhiṣekamātraṃ tu tāsu tatra samācaret |\nsitādivarṇayuktāsu prokṣaṇaṃ vā nivedanam || 374 ||\n \nmūlālayārcayā sārdhaṃ paratantrāsu deśikaiḥ |\npavitrārohaṇaṃ kāryamaṅgatvenādhivāsitaiḥ || 375 ||\n \npūrakeṣu ca sarveṣu tathaivāgrayaṇādike |\nkhageśaviṣvaksenādiparivāragaṇeṣvapi || 376 ||\n \npratiṣṭhiteṣu geheṣu pūjyamāśrayamūrtivat |\namūrtasya khageśasya viṣvaksenādikasya ca || 377 ||\n \nkumudādigaṇeśānāṃ dvārāvaraṇavāsinām |\nanyeṣāṃ parivārāṇāṃ mahāpīṭhanivāsinām || 378 ||\n \nagre nityotsavārcāyā dadyāt kālatraye balim |\nsākāro vā nirākāro viṣvakseno gaṇaiḥ saha || 379 ||\n \nyadvā samarcanīyaśca balyante śiṣṭavastubhiḥ |\nnityotsavaṃ tataḥ kuryāt sarvālaṃkārasaṃyutam || 380 ||\n \nprāṅkaṇadvāradevānāṃ balidānapurassaram |\nsanakaḥ |\ntvayā nityotsavārcāyāḥ purastādbhagavan mama || 381 ||\n \ndvārāvaraṇadevānāṃ balidānamudāhṛtam |\ntadvibhāgaṃ viśeṣeṇa vada me sarvasiddhidam || 382 ||\n \nśāṇḍilyaḥ |\nvistṛtaṃ tava vakṣyāmi śrṛṇu nityotsavādikam |\nkṛtena yena bhaktānāmabhīṣṭaṃ jāyate phalam || 383 ||\n \nnityotsavārthabimbaṃ tu sauvarṇaṃ rājataṃ tu vā |\ntāmrajaṃ paittalaṃ vātha nātyuccaṃ taccaturbhujam || 384 ||\n \nmūlaberānurūpaṃ ca sthāpitaṃ pūjitaṃ purā |\nvastrābharaṇamālyaiśca yathāśobhamalaṅkṛtam || 385 ||\n \nmūlabimbagatāṃ śaktiṃ tasminnāropya mantrataḥ |\nsamabhyarcyārghyapuṣpādyairbhogairdhūpāntimaistathā || 386 ||\n \nāptairārādhite deve svayaṃvyaktālayādiṣu |\nsādhakaṃ varayedanyaṃ balidānādikarmaṇi || 387 ||\n \npurā garbhagṛhadvāri tathā caivāgramaṇḍape |\nghaṇṭānādasametena dīpena jvalitena tu || 388 ||\n \ndvārsthānarghyādidhūpāntaiḥ samabhyarcyārghyavāriṇā |\ndatvārhaṇaṃ tataścānnaṃ tarpaṇāmbhastataḥ param || 389 ||\n \ntāmbūlaṃ ca kramāddatvā tattanmantrairanukramāt |\nsvarṇādinirmitaṃ yānaṃ purastāt prathamāṅkaṇe || 390 ||\n \nsugandhapuṣpaprabhayā kṣaumairmālyaiḥ sitādibhiḥ |\nyathāśobhamalaṃkṛtya tasmin balyarthakautukam || 391 ||\n \nprācīmukhaṃ samāropya prāṅkaṇeṣu pradakṣiṇam |\nātapatraiḥ sitādyaiśca māyūraiḥ ketuyaṣṭibhiḥ || 392 ||\n \npatākābhiścāmaraiśca tālavṛntaiśca śobhanaiḥ |\ngaṇikādevadāsībhirgāyakairvādyasañcayaiḥ || 393 ||\n \nbherīpaṭahaghoṣaiśca śrutighoṣasamanvitaiḥ |\nevamādyairalaṅkārairgomayenopalepite || 394 ||\n \nmaṇḍale hastamātre tu balidānapurassaram |\ndvārāvaraṇadevānāṃ dhyātānāṃ vā svadikṣu ca || 395 ||\n \nvakṣyamāṇavidhānena niyatotsavāmācaret |\npīṭhordhve viṣṇubhūtānāṃ sagaṇānāmathārcanam || 396 ||\n \nkṛtvā samutkireccheṣaṃ tṛptyarthaṃ sodakaṃ balim |\npīṭhaṃ pradakṣiṇaṃ nītvā caturdhā vā dvidhā tathā || 397 ||\n \nsantoṣya nṛttagītādyairdevamantaḥ prevaśayet |\nprāṅkaṇeṣu viśāleṣu bahiṣṭheṣu ca sādaram || 398 ||\n \nmaṇḍitaṃ rathamāropya paribhramaṇamācaret |\nyānāderavaropyātha pāduke vinivedya ca || 399 ||\n \nagramaṇḍapabhūmiṣṭhe bhadrapīṭhe niveśya ca |\npādyārghyācamanāmbhobhiḥ candanādyanulepanaiḥ || 400 ||\n \nmālyairnānāvidhaiścāpi dhūpaistāmbūlapaścimaiḥ |\nabhyarcya śramaśāntyarthaṃ svasthāne sanniveśayet || 401 ||\n \nādau niveśitāṃ śaktiṃ tasmin mūle niyojya ca |\ntamabhyarcyārghyagandhādyaiḥ praṇamet stutipūrvakam || 402 ||\n \ntrikālaṃ yatra vidhivat kriyate niyatotsavaḥ |\ntatra sarvasamṛddhiḥ syādrājño rāṣṭrasya cāniśam || 403 ||\n \nabhāve balibimbasya hetunā'sannidhīkṛte |\nkūrcena vānnamūrtyā vā kuryānnityotsavaṃ tataḥ || 404 ||\n \nniśśeṣasyopasaṃhāraṃ kṛtvā cārghyādikasya ca |\nnatvā stutvā ca deveśaṃ tataḥ pādyapratigrahāt || 405 ||\n \npādodakaṃ samādāyā vigrahaṃ secayet svakm |\nbhuktāni patrapuṣpāṇi nidadyānmūrdhani svake || 406 ||\n \npuṣpārghyagandhapūrvāṇāṃ devayajñe kṛte sati |\nvinayādāhṛtānāṃ ca bhaktānāṃ mantrasevinām || 407 ||\n \nmūrdhni sandhāraṇācchaśvaddaurbhāgyaṃ kṣayameti ca |\nkīrtiṃ kāntiṃ śriyārogyaṃ siddhiṃ samupayāti ca || 408 ||\n \npaścāccharīrayātrārthamabyarthya parameśvaram |\nlabdhānujñastu vai kuryādanuyāgaṃ yathāvidhi || 409 ||\n \npraviśya bhojanasthānaṃ viviktaṃ doṣavarjitam |\nghṛtapūritapātrasthaṃ dīpamāropya vai tataḥ || 410 ||\n \ngomayenopalipyātha turyaśraṃ tatra maṇḍalam |\npraṇavena pratiṣṭhāpya tanmadhye phalakādikam || 411 ||\n \nprakṣālitāṅghriḥ svācāntastanmadye copaviśya ca |\nbhojyaṃ naivedyapūrvaṃ tu sarvamādāya pātragam || 412 ||\n \nvinivedya ca devāya pavitrīkṛtya cāmbhasā |\nsatyarūpā hyalakṣyā cāpyannadoṣakṣayaṅkarī || 413 ||\n \ncetasā cāturātmīyā bhāvanīyā ca bhāvanā |\nrasātmādhyakṣasaṃjño'nne svādubhāve vyavasthitaḥ || 414 ||\n \npradyumno bhagavān rūpe tvetadvīrye tu lāṅgalī |\nbhoktāhamātmā bhagavān vāsudevaḥ svayaṃ tvajaḥ || 415 ||\n \nidaṃ tadamṛtaṃ brahna idamāyuranaśvaram |\nidaṃ jñānamidaṃ vīryamidaṃ tejastu vaiṣṇavam || 416 ||\n \nidamindurakhaṇḍaśca sthitaṃ cānnātmanā svayam |\nparjanyātmā sa bhagavān vyañjanasthitisiddhaye || 417 ||\n \nhārdānalātmanā bhuṅkte hyadyakṣaḥ parameśvaraḥ |\ntacchaktyānugṛhītatvāt so'haṃ prākṛtikaḥ pumān || 418 ||\n \nevamannadamannādaṃ jñeyamannaṃ puraḥ sthitam |\nbāhyatascājyadānena saṃbodhamupayāti ca || 419 ||\n \nyathā tathā mbunābhyeti dehastho hutabhuk prabhuḥ |\nkāraṇaṃ rasamannasya ṣaḍguṇaṃ ṣaḍrasasya ca || 420 ||\n \nātmā brahnā'danātmā syādīṣattatkaraṇātmanā |\nsāmmukyamātmano nītvā tato'nnaṃ juhuyācchanaiḥ || 421 ||\n \ncatuḥ praṇavasañjaptaṃ tatombhaśculakaṃ pibet |\nvaktrakuṇḍe'tha tenaivāpyannāhuticatuṣṭayam || 422 ||\n \nprāntaparvaiścaturdhā prāk cāturātmyavyapekṣayā |\ntriyapekṣāvaśenaiva juhuyādāhutitrayam || 423 ||\n \nsahṛdā mūlamantreṇa bhuñjīyāt kabalaistataḥ |\nprayatāsyakaraścānte pibenmantrābhimantritam || 424 ||\n \ntoyaṃ taddhyānapādābjaparisrutamathāpi vā |\npratiṣṭhitasya vā pūrvaṃ tadā kṛtidharasya ca || 425 ||\n \nyatastat sarvapāpaghnaṃ sarvadoṣakṣayaṅkaram |\nsarvopatāpaśamanaṃ sarvasaukhyapradaṃ sadā || 426 ||\n \npāvanaṃ sarvatīrthebhyo mantrebhyo munisattama |\natastu bhojanānte vai hārdhāgnestarpaṇaṃ purā || 427 ||\n \nbhāvabhaktiparo nityaṃ kaṃ pibedājyado bhavet |\nbrahnatīrthena ca śanaidbirvā trirvā catuḥ kramāt || 428 ||\n \nsamācamya punaryāyāt prayato bhagavadgṛham |\nmanobudhyabhimānena saha nyasya dharātale || 429 ||\n \nkūrmavaccaturaḥ pādān śirastatraiva pañcamam |\npradakṣiṇasametena tvevaṃ rūpeṇa sarvadā || 430 ||\n \naṣṭāhgena namaskuryāddvādaśārṇaṃ samuccaran |\nyatra dvādaśakālejyā kartavyā bhūtivistarāt || 431 ||\n \ntatra prābhātikīṃ kuryāt pūjāmaṣṭāṅgasaṃyutām |\nahgadvayaṃ tu pāscātyaṃ vinā vā tāṃ samāṣya ca || 432 ||\n \npitṝṇāṃ saṃvibhāgaṃ ca anuyāgaṃ yathoditam |\ndeśikaḥ svecchayā kuryānnityaṃ madhyandinārcane || 433 ||\n \ntrikāleṣvekamaṣṭāṅgaṃ ṣaḍaṅgaṃ cācareddvayam |\nyogārthināṃ ca svādhyāyaṃ yogamadhyātmasaṃjñitam || 434 ||\n \ntattatkāleṣu kurvīta svādhyāyamadhunocyate |\naṣṭāṅgena namaskṛtya hyupaviśyāgrato vibhoḥ || 435 ||\n \nāgamādhyayanaṃ kuryāttadvākyārthavicāraṇam |\nprāpte'tha sandhyāsamaye snātvā vā jaghanāvadhi || 436 ||\n \nkṣālayitvā tataḥ kuryādvāsasāṃ parivartanam |\nsāyantanārcanaṃ kuryāt ṣaḍaṅgaṃ balipaścimam || 437 ||\n \njapaṃ kṛtvā yathāśakti svāsādya śayanaṃ tataḥ |\nsamādhāya bahirdevaṃ nirālambapade sthitam || 438 ||\n \naprayatrena vai tāvadaniruddhena cetasā |\nsaha tenaiva te nidrā yāvadabhyeti sāmpratam || 439 ||\n \nsamutthāyārdharātre'tha jitanidro jitaśramaḥ |\nkamaṇḍalusthinenaiva samācamya tu vāriṇā || 440 ||\n \natha yogavibhūtyarthaṃ yogaṃ yuñjīta vaiṣṇavam |\nsugupte vijane deśe nirdvandve śubhalakṣaṇe || 441 ||\n \njitadarpāṃ matiṃ kṛtvā sarvabhūtahite sthitaḥ |\ndevāgnigurubhaktaśca sacchāstrābhirataḥ sadā || 442 ||\n \nbhūtadrohaparityāgī asteyaḥ saṃyatendriyaḥ |\nāsane copaviṣṭastu suśubhe lakṣaṇānvite || 443 ||\n \nśubhadārusamutthe tu caturviśāṅgulāyate |\ndvādaśāṅgulakotsedhe sudhautenāpi vāsasā || 444 ||\n \nkuśaiśca mṛdubhiśchanne pavitreṇātha carmaṇā |\ntatropaviṣṭaḥ satataṃ yogāṅgāni samabhyaset || 445 ||\n \nrecakādicaturbhistu mātrābhedakṛtaistu yaḥ |\nkanīyān madhyamo jyeṣṭhaḥ prāṇāyāmaḥ prakīrtitaḥ || 446 ||\n \npratyāhāraṃ prakurvīta cittasaṃyamanaṃ tu yat |\nbuddhirmanastvahaṅkārastribhiścittaṃ prakīrtitam || 447 ||\n \ntathāpi manasaḥ kuryāt pratyāhāraṃ prayatnataḥ |\nmanaścaturvidhaṃ proktaṃ pratyāhāreṇa nirjitam || 448 ||\n \ntiṣṭhate lakṣyamārge tu nānyathā tu kadācana |\ndhyānaṃ lakṣyasya niṣpattiścintanaṃ tat prakīrtitam || 449 ||\n \ndhāraṇāpi tato dhāryā tadā pāpāpanuttaye |\npañcadhā pūrvavat sā tu pratimantravyavasthayā || 450 ||\n \njapaṃ nimīlitākṣeṇa kuryānmantrasya vācakam |\nvācyasya pratipatyarthaṃ bījapiṇḍapadātmakam || 451 ||\n \ntrividhaṃ vai samuddiṣṭaṃ prāguktavidhibhāvitam |\nyogo'pi trividhaḥ proktastaṃ ca kārtsnyena me śrṛṇṛ || 452 ||\n \nprākṛtaṃ pauruṣaṃ caiva aiśvaraṃ ca tṛtīyakam |\nūhastu kīrtyate tarkaḥ taṃ ca viddhi vicārakam || 453 ||\n \nsamādhistvātmalābhastu bhānandaḥ parikīrtitaḥ |\nsa tu lakṣyaṃ parityajya mantroccāraṇavarjitaḥ || 454 ||\n \nyadā vibhajyate brahnakalāṃśo vidhivarjiṃtaḥ |\nsamādhau pariniṣpanne paramāpnoti pūruṣam || 455 ||\n \nprāṇāyāmādito yāvat samādhyantaṃ prakīrtitam |\ndgiguṇaṃ triguṇaṃ caiva mātrābhedena saṃsthitam || 456 ||\n \nyogāsanasthaḥ kurvīta vidhimevaṃ yathoditam |\nyogāsanāni catvāri yogapaṭṭena bandhayet || 457 ||\n \nparyaṅkaṃ kamalaṃ vāpi bhadraṃ vā svastikaṃ dṛḍham |\nteṣāmekatame sthitvā ṛjukāyordhvataḥ kramāt || 458 ||\n \nsrastāhgasandhiḥ kurvīta vistīrṇoruḥ sukandharaḥ |\nbāhū upari samau kṛtvā kiñcidākuñcayecchiraḥ || 459 ||\n \nnābhau jaghanamadye tu hastau kacchapavat sthitau |\nsavyasya coparisthaṃ tu vāme savyaṃ tathāpi vā || 460 ||\n \nuttānau tu karau kṛtvā kacchapī tānniyojayet |\ngrīvāṃ tu hṛdayādyantāṃ nātistabdhāṃ na kuñcitām || 461 ||\n \nkiñcinnimīlayennetre nāsāgramavalokayan |\nsamudnavat pidhāyāsyaṃ dantairdantānasaṃspṛśan || 462 ||\n \nsagarbhaṃ yogamātiṣṭhennirgarbhaṃ bā suyantritaḥ |\ntataḥ pramathayedvāyuṃ prāṇākhyaṃ cittasaṃyutam || 463 ||\n \nrecakādicaturbhedaiḥ prāṇāyāmaḥ prakīrtitaḥ |\ncittaṃ jayet sadā yatnātā durjayaṃ devadānavaiḥ || 464 ||\n \nyadyapyabhyāsavairāgyaiḥ cittaṃ saṃyamyate balāt |\ntathāpi yatnamātiṣṭhedupādhīnāṃ tu varjane || 465 ||\n \ndvividhāste tu vijñeyāḥ sannikṛṣṭā manogatāḥ |\nsannikṛṣṭhāḥ sthānakṛtāścittotthā vāsanākṛtāḥ || 466 ||\n \nna daṃśamaśakākīrṇe niśśabde gandhavarjite |\nnimīlitākṣaḥ santiṣṭhet sarvendriyavivarjitaḥ || 467 ||\n \nevaṃ parityajet sarvānupādhīn sannikarṣajān |\nvāsanotthāṃśca vividhān samyak lakṣyaṃ samāsthiḥ || 468 ||\n \npratyāharet sadā cittaṃ vikṣiptaṃ sarvavastuṣu |\ntāmasaṃ tattu boddhavyaṃ cittaṃ sarvagataṃ tadā || 469 ||\n \ngataṃ rāgādito jñeyamabhyāsādrājasaṃ tu tat |\ntat sādhu kathyate cittaṃ saṃśliṣṭaṃ lakṣyagocare || 470 ||\n \nsulīnaṃ ca tato jñeyaṃ guṇātītaṃ tapodhana |\ndhyānamevaṃvidhaṃ kuryāt sagarbhaṃ prāṇanigrahe || 471 ||\n \nucyate ca tato bhūyastrividhā yogināṃ gatiḥ |\nsakalaṃ niṣkalaṃ viṣṇuṃ tṛtīyaṃ pararūpi ca || 472 ||\n \nanyattat trividhaṃ jñeyaṃ śabdaṃ vyomasavigrahṇam |\nvigrahaṃ devadevasya lakṣyarūpaṃ vicintayet || 473 ||\n \ndhyānamevaṃ samuddiṣṭaṃ yāvadvyomāntikaṃ bhavet |\ntāvacca bhāvayellakṣyaṃ yāvallakṣyaṃ na bhāvayet || 474 ||\n \nbhāve hyabhāvamāpanne sasvabhāvaḥ paraḥ smṛtaḥ |\nsthūlaṃ pūrvaṃ samabyasya tataḥ sūkṣmaṃ tataḥ param || 475 ||\n \nevaṃ vilīyate cittaṃ lakṣyaṃ copādhibhiḥ saha |\nvigraṃha devadevasya dhyāyeddhṛtpajhagocare || 476 ||\n \ntato'nyaṃ cintayellakṣyaṃ sthūlaṃ sūkṣmaṃ tataḥ param |\nevamabhyasyamānasya guṇotkarṣaḥ prajāyate || 477 ||\n \nyogo'yaṃ muniśārḍhūla sāmānyaḥ samudāhṛtaḥ |\nparātparādvāsudevāt prakāśānandalakṣaṇāt || 478 ||\n \natīndriyādanaupamyāt saccidrūpāt sadoditāt |\ndvibhujādekamūrteśca varadābhayapāṇikāt || 479 ||\n \nsvāsteḥ ṣāḍguṇyasaṃsiddhāccāturātmyasvabhāvinaḥ |\nsaṃśāntaparamānandasvarūpādbrahnaṇaḥ sataḥ || 480 ||\n \nanugrahārthaṃ bhaktānāmavatīrṇasya cecchayā |\nparavyūhādirūpasya dīpāddīpavadujjvalāt || 481 ||\n \nekādyanekarūpasya vigraho'yaṃ prakāśitaḥ |\ntatra cittaṃ samādhāya yogī vijñānabhāvanām || 482 ||\n \ntattanmantrapadenaiva yogābhyāsaṃ samācaret |\nevaṃ yaḥ kurute yāti sa kālena parātparam || 483 ||\n \nprāptumicchati yaḥ śīghraṃ tasya yogaḥ samucyate |\nnityoditaṃ paraṃ brhana yat purā te prakāśitam || 484 ||\n \nvācyaṃ taddvādaśārṇasya dhyātvā yuñjīta buddhimān |\nnāsāgre bhuvi sadbrahna dhyāyan kuryājjapaṃ dvidhā || 485 ||\n \njihvāgre tu caturdhāpsu tālunyagnau tathā ca ṣaṭ |\njihvāmadhye tathā vāyāvaṣṭadhāvartayenmanum || 486 ||\n \njihvāmūle tathā vyomni daśadhā dvādaśākṣaram |\nkaṇṭhakūpe tu manasi dhyātvā ṣoḍaśadhā japet || 487 ||\n \nurodeśe buddhitatve caturviṃśatidhā japet |\nuronte'haṅkatau dyāyañjapeccāśītidhā punaḥ || 488 ||\n \nśataṃ karmaṇi kāle'bjaja ardhayuktaṃ śataṃ japet |\ntataḥ puṣkaranāḍyāṃ vai śatadvayamanākulaḥ || 489 ||\n \nadhyakṣādvāsudevāntaṃ hṛdyākāśe catuḥśatam |\nhṛdi nādāvasānordhvaṃ gagane yojayettu vā || 490 ||\n \nevaṃ vā praṇavenāḍyāṃ praṇavārṇena vācaret |\nevaṃ mantraviśeṣeṇa bahudhā yoga īritaḥ || 491 ||\n \niti yaḥ kurute yogaṃ nityayuktaḥ samāhitaḥ |\nprāpnoti paramaṃ sthānaṃ nityoditamanāmayam || 492 ||\n \nsamādhāyātmanā'tmānamevaṃ japtvā japakriyām |\njñātṛjñeyāvibhāgena yāvattanmayatāṃ vrajet || 493 ||\n \nyathā saṃvedyanirmukte samādhau labhate sthitim |\nabyāsādbhavavadyogī brahna sampadyate tadā || 494 ||\n \ntataḥ śramajayaṃ kuryāt tyaktvā dhyānāsanakramān |\nśayyāsanaṃ nivedyātha mūlamūrteranantaram || 495 ||\n \nlakṣmyādiśaktiyuktasya yāgamūrtigatasya ca |\ntasminnāropayeddevaṃ sarvāṅgapariśobhite || 496 ||\n \narghyaṃ pādyaṃ tathācāmaṃ pratigrahasamanvitam |\ndatvā samālabhet paścāccandanādyanulepanaiḥ || 497 ||\n \nsugandhapuṣpamālyādi dīpadhūpe nivedya ca |\nbhakṣyāṇyapūpapūrvāṇi sakṣīrāṇi phalāni ca || 498 ||\n \ntarpaṇāmbhaśca tāmbūlaṃ sāṅgaṃ sadgandhabhāvitam |\nnivedya devadevāya vibhavānuguṇaṃ tataḥ || 499 ||\n \nsarvaṃ tu vinyaset paścāttasmin karmakṛtaṃ ca yat |\ntuṣṭaṃ gṛhītaṃ tat pūrṇaṃ bhāvayeddakṣiṇaṃ karam || 500 ||\n \ntanmadhye niṣkalaṃ mantraṃ sarvaṃ yat kiraṇākulam |\nyogotthāṃ phalasampattiṃ lakṣmīrūpāṃ vicintya ca || 501 ||\n \nmūlamantraṃ samuccārya pāṇimadhye tathā smaret |\nbhūyaśca niṣkalaṃ mantraṃ tasmādupari bhāvayet || 502 ||\n \nsaśīrṣe jānunī bhūmau kṛtvā viṣṇornivedayet |\nprasādābhimukhenātha tena taccātmasāt katam || 503 ||\n \nbhāvanīyaṃ dvijaśreṣṭha parituṣṭena cādarāt |\nsanyāsaṃ sañcayaṃ vātha kṛtvā samyakkṛtasya ca || 504 ||\n \nmantrarūpānukāriṇyā mudraṇīyaṃ ca mudrayā |\nphalārthaṃ prasavaṃ yena naiti sanyāsakāriṇā || 505 ||\n \nphalaparyāvasāne ca kālamāgamacoditam |\nbharturno yujyate yena siddhārthaistu phalārthinām || 506 ||\n \nnityaṃ pratiṣṭhitaṃ bimbaṃ vinā sthalajalādikān |\nvisarjanaṃ tataḥ kuryāddatvārghyaṃ dhūpasaṃyutam || 507 ||\n \nbhogasthānagatā mantrāḥ pūjitā ye yathākramam |\nmukhyamantraśarīraṃ tu saṃpraviṣṭāṃśca saṃsmaret || 508 ||\n \njvālājvālāntare yadvat samudreṣviva nimnagāḥ |\ntanmantravigrahaṃ sthūlaṃ sarvamantrāspadaṃ dvija || 509 ||\n \npraviṣṭaṃ bhāvayet sūkṣme hyadhyakṣe hyubhayātmake |\npare prāguktarūpe tu taṃ sūkṣmamubhayātmakam || 510 ||\n \ntasmāt paraṃ sphuradrūpaṃ nirādhārapadāśritam |\ndarpaṇaṃ darśayitvā tu nirmalaṃ tasya cāgrataḥ || 511 ||\n \nsandhimārgeṇa hṛtpajhe saṃpraviṣṭaṃ tu bhāvayet |\nsmṛtvā parātmanā taṃ ca svasaṃvidgagane hṛdi || 512 ||\n \nviśrāntaṃ bhāvayeddevaṃ svabhāvena samanvitam |\nkarmārcādiṣu bimbeṣu ṣaṭsu nityādisiddhaye || 513 ||\n \npratiṣṭhiteṣu vidhivannityaṃ prābhātike'rcane |\ntacchaktyā yojitāṃ śaktiṃ mūlabimbādyathāpurā || 514 ||\n \nsamabhyarcyārghyapuṣpādyaistāmbūlāntaiḥ puroditaiḥ |\npunarāropayenmūle tatra tatra niyojitām || 515 ||\n \npūjārthaṃ karmabimbādau nityanaimittikādiṣu |\nprāpteṣu tattatkarmādau mūlādāvāhya mantravit || 516 ||\n \nsamāpya teṣu tatkarmāṇrārabdhāni yathārthataḥ |\nsamarpya mūlabimbe tu tebhyastatra visarjayet || 517 ||\n \nmantrānarghyādipātrasthān visṛjya prāk prayogataḥ |\nśeṣamarghyādikaṃ sarvaṃ bhuktapūrveṇa vai saha || 518 ||\n \npāṇinā toyapūtena viṣvaksenāya cārpya ca |\nnyāsadvayaṃ ca saṃhṛtya manasā ca svavigrahāt || 519 ||\n \nniśśeṣasyopasaṃhāraṃ kuryādarghyādikasya ca |\nyāgoddeśāttathā kuṇḍātstarādyasyākhilasya ca || 520 ||\n \nsahopalepanenaiva sarvamaṃbhasi nikṣipet |\ndhartavyaṃ na ciraṃ cāgre yat purā viniveditam || 521 ||\n \nnaivedyaṃ mantramūrtīnāṃ kiñcit puṣpaphalādṛte |\nkavāṭabandhanaṃ kuryānmantraṃ kavacamuccaran || 522 ||\n \nniyojya tatra rakṣārthaṃ cakraṃ ca vihageśvaram |\nsvapecchayyāgato mantrī prātarutthāya pūrvavat || 523 ||\n \nyathoktaṃ sakalaṃ kuryāt prabodhayajanādikam |\nsakṛt trayahaṃ ca saptāhaṃ pakṣaṃ māsamathāpi vā || 524 ||\n \nyoyajedvidhinānena bhaktiśraddhāsamanvitaḥ |\nso'pi yāyāt paraṃ sthānaṃ kiṃpunaryo'tra saṃsthitaḥ || 525 ||\n"
}