{
    "filename": "Pārameśvara-2.txt",
    "content": "श्रीः |\nक्रियाकाण्डे द्वितीयोऽध्यायः |\nशाण्डिल्यः |\nअथाधिकारसिद्ध्यर्थं स्नानं वक्ष्यामि पूर्वतः |\nयेन भक्तोऽभिषिक्तस्तु स्यादर्हो यागहोमयोः || १ ||\n\nस्नानं तु द्विविधं कुर्यान्मलसंकरशुद्धये |\nसामान्यविधिना स्नात्वा विशेषविधिना ततः || २ ||\n\nसामान्यं लौकिकं स्नानं विशिष्टं मन्त्रसंस्कृतम् |\nतच्चापि शौचपूर्वं स्यात्तदादौ कथयामि ते || ३ ||\n\nब्राह्मं मुहूर्तमासाद्य उदयात्पूर्वमेव च |\nमन्त्रज्ञः प्रयतः कुर्याद्विधिदृष्टेन कर्मणा || ४ ||\n\nसंप्रबुद्धः प्रभाते तु उत्थाय शयने स्थितः |\nनाम्नां संकीर्तनं कुर्यात् षोडशानां प्रयत्नतः || ५ ||\n\nओं नमो वासुदेवाय नमः संकर्षणाय ते |\nप्रद्युम्नाय नमस्तेऽस्तु अनिरुद्धाय ते नमः || ६ ||\n\nक्रमशः केशवादीनां यावद्दामोदरं द्विज |\nनमो नमः केशवाय नमो नारायणाय च || ७ ||\n\nमाधवाय नमश्चैव गोविन्दाय नमस्ततः |\nविष्णवेऽथ नमस्कुर्यान्नमस्ते मधुसूदन || ८ ||\n\nनमस्त्रिविक्रमायाथ वामनाय नमस्ततः |\nश्रीधराय नमश्चाथ हृषीकेशाय ओं नमः || ९ ||\n\nनमस्ते पद्मनाभाय नमो दामोदराय च |\nदिव्यानामवताराणां दशानामथ कीर्तनम् || १० ||\n\nएकश्रृङ्गादिकानां तु विहितं क्रमशः प्रभोः |\nनमस्ते मीनरूपाय कमठाय नमो नमः || ११ ||\n\nनमोऽस्त्वादिवराहाय नारसिंहाय ते नमः |\nनमो वामनरूपाय नमो रामत्रयाय च || १२ ||\n\nकुठारज्याहलास्त्राय नमः कृष्णाय वेधसे |\nकल्कि विष्णो नमस्तेऽस्तु पूर्वं सप्रणवं द्विज || १३ ||\n\nयथास्थितक्रमेणैव भेदांस्त्वेतान् हरेर्विभोः |\nनमस्कुर्यात् प्रभाते तु यागान्ते तु दिनक्षये || १४ ||\n\nशब्देनोच्चतरेणैव संहृ ष्टिजननेन तु |\nस्तोत्राणि चाथ मन्त्राणि उदीर्यान्यानि वै ततः || १५ ||\n\nइत्येवमादिभिः स्तोत्रैरभिष्टूय श्रियः पतिम् |\nइदं विज्ञापयामास हरये वरदायिने || १६ ||\n\nहरिर्हरिर्ब्रुवंस्तल्पादुत्थाय भुवि विन्यसेत् |\nनमः क्षितिधरायोक्त्वा वामपादं महामते || १७ ||\n\nबहिर्निर्गमनार्थं तु सञ्चाल्यादौ तमेव हि |\nजलसंपूर्णपात्रं च अस्त्रमन्त्रोद्धृतं मुने || १८ ||\n\nदेवाग्निगिरिगोष्ठेषु नद्यां वा न श्मशानके |\nवल्मीके मूषिकास्थाने वृक्षमूले सुरालये || १९ ||\n\nजलान्तरे च मार्गे च न गृह्णीयात् कदाचन |\nदेशे मनोरमे ग्राह्या विहाय चतुरङ्गुलम् || २० ||\n\nप्राण्यङ्गतुषभस्मास्थिकाष्ठलोष्टविवर्जितम् |\nपरशौचावशिष्टं यच्छ्रेयःकामैः सदा नरैः || २१ ||\n\nअनङ्गारामनूषारां तथा कृष्णामवालुकाम् |\nशस्त्रादिनाऽस्त्रजप्तेन निखनेच्छुभदेशगाम् || २२ ||\n\nमृदं दोषविनिर्मुक्तां ततस्तेनैव चाहरेत् |\nस्नानोपकरणं चान्यच्छमीशाखाः सपल्लवाः || २३ ||\n\nअर्कन्यग्रोधखदिरकरञ्जककुभादिकम् |\nशरजोदुम्बराश्वत्थप्लक्षदर्भांश्च वैणवान् || २४ ||\n\nआम्राङ्कुरमपामार्गमर्जुनं धातकीं शमीम् |\nअन्यानि च पवित्राणि तेषु संपन्नमाहरेत् || २५ ||\n\nयथावसरमेतद्वै नृपवत् संप्रयोज्य च |\nकूपस्नानं न कुर्वीत तटाकादिषु सत्सु च || २६ ||\n\nतेषु नाल्पोदके स्नायात्तीर्थेषु बहुवारिषु |\nएतेष्वपि तु न स्नायात् सत्यां सरिति साधकः || २७ ||\n\nसरित्स्वपि च सर्वासु विशिष्टाः स्युः समुद्रगाः |\nतासामपि विशिष्टाः स्युः सर्वाः प्राक्स्रोतसः सदा || २८ ||\n\nनदीनामपि सर्वासां दक्षिणं तीरमुत्तमम् |\nप्राक्स्रोतसः स्रवन्त्यस्तु यत्र चोदङ्मुखस्थिताः || २९ ||\n\nप्राक्तीरं तत्र तीर्थं स्यात् सर्वपापप्रणाशनम् |\nकूपाद्दशगुणा वापी वाप्या दशगुणा नदी || ३० ||\n\nनद्यां स्नानफलं स्नातुस्तथा तस्याः समुद्रगाः |\nतथा दशगुणं तस्याः प्राक्स्रोताः कुरुते फलम् || ३१ ||\n\nप्राक्स्रोतसोदङ्मुखायाः प्राक्तीरेऽनन्तकं फलम् |\nपूर्वं तु क्षालिते तीरे संप्रोक्ष्य स्थापयेत् पृथक् || ३२ ||\n\nजलसंपूर्णपात्रं च अस्त्रमन्त्रोद्धृतं मुने |\nशौचार्थं मृदमाहृत्य जलकूले निधाय वै || ३३ ||\n\nमनोरमे शुचौ देशे तृणान्निक्षिप्य भूतले |\nदिवासन्ध्यासु कर्णस्थब्रह्मसूत्र उदङ्मुखः || ३४ ||\n\nकुर्यान्मूत्रपुरीषे तु रात्रौ चेद्दक्षिणामुखः |\nन कुर्याद्भुवि विण्मूत्रे संभवद्दीर्घजन्तुषु || ३५ ||\n\nन चाप्सु न गिरौ चापि चत्वरेषु चतुष्पथे |\nन राजमार्गे नो वीथ्यां न देवायतने क्वचित् || ३६ ||\n\nन श्मशाने न चैत्ये च न भस्मनि न गोव्रजे |\nन ग्राममध्ये विप्रेन्द्र कुर्वीताप्यन्यथाविधि || ३७ ||\n\nआत्मच्छायां तरुच्छायां न मेहेत कदाचन |\nअवकुण्ठ्योत्तमाङ्गं तु न पश्येद्दिग्गणं मलम् || ३८ ||\n\nतथा ज्योतींष्यपश्यंश्च देवतायतनानि च |\nपुरीषं गुदसंयुक्तं काष्ठपर्णतृणादिभिः || ३९ ||\n\nवामहस्तेन सम्मार्ज्य तेन हस्ततलेन तु |\nगृहीतशिश्नश्चोत्थाय जलकूलं समाश्रयेत् || ४० ||\n\nऊरुद्वयान्तरस्थेन गुदं मृद्दायिनाऽपि च |\nदाक्षिण्यजानोर्बाह्यं च दीयमानजलेन च || ४१ ||\n\nवामेन दक्षिणेनैव पाणिना कुक्कुटासनी |\nअस्पृष्टतीर्थः शौचार्थं मृद्भिरभ्युद्धृतैर्जलैः || ४२ ||\n\nगन्धलेपक्षयकरं शौचं कुर्यादतन्द्रितः |\nतिस्रो लिङ्गे मृदो देया एकैकान्तरमृत्तिकाः || ४३ ||\n\nपञ्च वामकरे देयास्तिस्रः पाण्योर्विशुद्धये |\nमूत्रोत्सर्गे शुद्धिरेषा पुरीषस्याप्यनन्तरम् || ४४ ||\n\nअर्धप्रसृतिमात्रं तु प्रथमा मृत्तिका स्मृता |\nद्वितीया च तृतीया च तदर्धा परिकीर्तिता || ४५ ||\n\nबिडालपदमात्रं तु तदूर्ध्वा परिकीर्तिता |\nपञ्चापाने मृत्तिकाः स्युस्तथैवान्तरमृत्तिकाः || ४६ ||\n\nदश वामकरे देयाः सप्त तूभयहस्तयोः |\nपादाभ्यां तिसृभिः शुद्धिर्जङ्घाशुद्धिश्च पञ्चभिः || ४७ ||\n\nनियोजयेत्ततो विप्र कट्यां वै सप्त मृत्तिकाः |\nस्वदेहस्वेददोषघ्ना बाह्यकर्दमशान्तये || ४८ ||\n\nभक्तानां श्रोत्रियाणां च वर्षास्वेवं निरूपितम् |\nप्रावृ डुक्तात्तु वै तस्मादेकमृद्व्यपनोदनम् || ४९ ||\n\nशरद्ग्रीष्मवसन्तेषु नित्यं कार्यं क्रियापरैः |\nएतस्मादपि चैकैका परिलोप्या तु मृत्तिका || ५० ||\n\nहेमन्ते शिशिरे विप्र श्रोत्रियैः संयमस्थितैः |\nपथि शौचं प्रकर्तव्यं देशकालानुरूपतः || ५१ ||\n\nगन्धलेपमपास्यैवं मनः शुद्ध्या विशुध्यति |\nविहिताः पादशौचे तु बिडालपदसंमिताः || ५२ ||\n\nमृदश्चतुर्द्विजेन्द्राणां त्रिर्द्विरेका क्रमात्ततः |\nवर्णानां शूद्रनिष्ठानां कटिशौचे तथैव हि || ५३ ||\n\nसप्त सप्त च ऊरुभ्यां कराभ्यां त्रितयं पुनः |\nसर्वेषामेव सामान्यं पाणिशौचमुदाहृतम् || ५४ ||\n\nअन्तर्जानुगतं कृत्वा भुजयुग्मं द्विजोत्तम |\nचतुर्धा मणिबन्धस्थं तोयं कृत्वा सुनिर्मलम् || ५५ ||\n\nबुद्बुदाद्यैर्विनिर्मुक्तं पिबेद्विप्रो हृदा ततः |\nएकैकां ह्रासयेन्मात्रां वर्णत्रयमनुक्रमात् || ५६ ||\n\nपाणिना क्षालितेनैव पुनराचामयेद्बुधः |\nएवं प्रक्षाल्य विधिवदाचम्य प्रयतः शुचिः || ५७ ||\n\nप्राङ्मुखोदङ्मुखो वाऽपि उपविश्यासनं ततः |\nअर्कादिभिरपामार्गैः कारयेद्दन्तधावनम् || ५८ ||\n\nप्रातर्भुक्त्वा च मृद्वग्रं कषायकटुतिक्तकम् |\nभक्षयेद्दन्तधवनं दन्तमांसान्यबाधयन् || ५९ ||\n\nद्वादशाङ्गुलमात्रं तु वक्रग्रन्थिविवर्जितम् |\nपयोभिः सह तर्जन्या ब्रह्म द्वादशसंख्यया || ६० ||\n\nकाष्ठालाभे तु रोगे वा कर्तव्यं दन्तधावनम् |\nषोडशाङ्गुलदीर्घैस्तु वक्रग्रन्थिविवर्जितैः || ६१ ||\n\nहेमादिनिर्मितैर्वाऽपि कुशदर्भादिभिस्तथा |\nजिह्वानिर्लेहनं चैव गण्डूषं मुखधावनम् || ६२ ||\n\nकुर्यादाचमनं विप्र शुद्धेन सलिलेन च |\nविना विविधसंपर्कैः पञ्चाङ्गस्नानमाचरेत् || ६३ ||\n\nमुखं करद्वयोपेतं पादौ कटितलावधि |\nस्त्रीसङ्गाद्युपघातेषु स्नानं कुर्याद्यथाविधि || ६४ ||\n\nअधोत्तमाङ्गात् पादान्तं शिरसाऽभ्यञ्जयेद्द्विज |\nअङ्गान्युद्वर्त्य चास्त्रेण चरणान्तान्यनुक्रमात् || ६५ ||\n\nगोमयेन मृदा विप्र निर्मलीकृत्य विग्रहम् |\nनरामरप्रयुक्तां प्राक् स्नानार्थं चाहरेत् खलीम् || ६६ ||\n\nमाषचूर्णादिना देहं निर्हृत्य कवचं स्मरन् |\nशुद्ध्यर्थं प्रथमं स्नात्वा मन्त्रस्नानं समाचरेत् || ६७ ||\n\nस्नायाद्राजोपचारेण दिव्यैर्गन्धैः पुराऽहृतैः |\nहृन्मन्त्रेण च विप्रेन्द्र वामहस्ततले ततः || ६८ ||\n\nमृदाऽमलकमानेन क्रमशोऽभिनिधाय च |\nप्रान्तपर्वावधौ मध्ये मणिबन्धसमीपतः || ६९ ||\n\nअस्त्रमन्त्रेण मूलेन क्रमात् पञ्चाङ्गमन्त्रितम् |\nकृत्वा नियोज्य दिक्ष्वप्सु सर्वाङ्गालेपनं क्रमात् || ७० ||\n\nअध ऊर्ध्वे च तन्मन्त्रं मुद्राबन्धेन संयुतम् |\nतेन स्नानहरा विघ्ना दिग्विदिक्परिसंस्थिताः || ७१ ||\n\nप्रयान्ति विह्वलीभूता यावत्तन्नोपसंहृतम् |\nमृद्भागो मूल्मन्त्रेण मन्त्रितो यः पुरा स्थितः || ७२ ||\n\nतमुच्चरन् समादाय तोयमध्ये विनिक्षिपेत् |\nतेन तद्द्विजशार्दूल तत्क्षणादेव जायते || ७३ ||\n\nगङ्गातोयेन संपूर्णं यामुनेन शुभेन च |\nप्रयागं चक्रतीर्थं च प्रभासं पुष्कराणि च || ७४ ||\n\nभवन्ति सन्निधीभूता मन्त्रस्यास्य प्रभावतः |\nततो वै विष्णुतीर्थाय मन्त्रान्ते पदमुच्चरेत् || ७५ ||\n\nसनमस्कं भवेत्तेन विष्णुतीर्थस्य सन्निधौ |\nअन्यतीर्थे यदा स्नानं कुर्यात्तत्र च योजयेत् || ७६ ||\n\nकेवलं मूलमन्त्रं तु विष्णुतीर्थपदं विना |\nतीर्थान्तरेष्विदं नाम न संकीर्तयते सुधीः || ७७ ||\n\nनित्यसन्निधितीर्थस्य यद्यन्यस्याभिधां स्मरेत् |\nस्नातस्य तत्र तीर्थं तदभिशापं क्षणं सृजेत् |\nनिर्झराम्बुतटाकादौ सामान्यस्नानकर्मणि |\nगङ्गादीनां नदीनां च तीर्थानां च प्रकीर्तनम् || ७९ ||\n\nमन्त्रस्नानं क्रमैः सम्यग्विष्णुतीर्थाय कीर्तयेत् |\nततोऽङ्गमन्त्रजप्तं च भागं पाणितले स्थितम् || ८० ||\n\nतोयेनालोड्य मसृणं तापयेदर्करश्मिभिः |\nमेघच्छन्ने स्वकं मन्त्रं सूर्यवत् खस्थितं स्मरेत् || ८१ ||\n\nदर्शयित्वा करौ तस्य ताभ्यां सर्वाऽङ्गकं स्पृशेत् |\nअपास्य प्रोच्चरन् वर्म मृल्लेपं वारिणाऽङ्गगम् || ८२ ||\n\nदर्भपुञ्जीलमादाय दक्षिणेन करेण तु |\nजले त्वावर्त्य तन्मन्त्रं सकृद्वा बहुशो द्विधा || ८३ ||\n\nततः कुम्भाभिषेकं वा पाणिकुम्भोदराम्बुना |\nस हिता वर्तितेनैव अभिषेकं तु मूर्धनि || ८४ ||\n\nश्रोत्रदृग्वदनं नासां स्वकराङ्गुलिभिः क्रमात् |\nस्थगयित्वा निमज्याथ साङ्गं मन्त्रमथोच्चरन् || ८५ ||\n\nसकृद्वा बहुशः शक्त्या ध्यायेज्ज्योतिर्मयं हरिम् |\nदेवं हृत्पुष्करान्तस्थं नेत्रयोरथ चान्तरे || ८६ ||\n\nसर्वपापनिरासार्थं कृत्वैवमघमर्षणम् |\nप्राणायामैस्त्रिभिर्द्वाभ्यामेकेन नियतेन वा || ८७ ||\n\nसमुत्थायाचरेत् पश्चात् सन्निरीक्ष्यार्कमण्डलम् |\nमन्त्रमूर्तिर्महातेजाः समुत्तीर्य जलान्तरात् || ८८ ||\n\nस्नानवस्त्रं परित्यज्य परिधायाम्बरान्तरम् |\nशिखयाऽथ शिखाबन्धं कृत्वाऽचम्य यथाविधि || ८९ ||\n\nअङ्गुष्ठमूलं ब्राह्मं तु अङ्गुल्यग्रं तु दैविकम् |\nपैतृकं हस्तमध्यं तु तीर्थं दक्षिणहस्तजम् || ९० ||\n\nब्राह्मेण तु पिबेत्तोयं पैतृकेन तु मार्ज्रयेत् |\nदैविकेन स्पृशेदङ्गान् येषां तृप्तिं यदीच्छति || ९१ ||\n\nत्रिधा चतुर्धा वा विप्र द्विरामृज्य मुखं पुनः |\nवामहस्ततलं प्रोक्ष्य पादयोश्च तले शुभे || ९२ ||\n\nतलेन हृदयं स्पृष्ट्वा मुखमङ्गुलिभिस्तथा |\nअङ्गुष्ठानामिकां कृत्वा नेत्रे स्पृष्ट्वा च वारिणा || ९३ ||\n\nतेनैव तर्जनीं कृत्वा तथा द्वे नासिकापुटे |\nकनिष्ठिकां तथा कृत्वा तेनैव श्रवणं स्पृशेत् || ९४ ||\n\nतथैव मध्यमां कृत्वा बाहुदेशावुभौ स्पृशेत् |\nतेनैव नाभिदेशं च सवैर्युक्तैः शिरः स्पृशेत् || ९५ ||\n\nएतदाचमनं प्रोक्तं सर्वकर्मसु सर्वदा |\nसजलं दक्षिणं हस्तं कृत्वा घ्राणाग्रगं मुने || ९६ ||\n\nस्मरन् हृन्मन्त्रमाघ्राय सन्धार्य कवचं लपन् |\nविरेच्य समुदीर्यास्त्रं तोयक्षेपेण वै सह || ९७ ||\n\nततस्तु हस्तयोर्देहे न्यासं कुर्याद्यथाग मम् |\nहृदा वामकरे तोयमादाय गलितं च तत् || ९८ ||\n\nविबुधानूर्ध्वदेहस्थान् ह्लादयेच्छिखया क्षिपन् |\nस्मरन्नस्त्रं क्षिपेद्भूमौ दुष्टदोषप्रशान्तये || ९९ ||\n\nअन्तरान्तरयोगेन ह्यूर्ध्वान्तं प्रागधस्ततः |\nजलाञ्जलिमथादाय स मन्त्रेण हरिं स्मरन् || १०० ||\n\nसूर्यमण्डलमध्यस्थं तर्पयेत्तेन वारिणा |\nसकुशोर्ध्वकरश्चाथ विनिमीलितदृग्जपन् || १०१ ||\n\nसूर्यं निरीक्षयेन्मन्त्रं यदर्ध्येणार्चितं पुरा |\nततोपविश्य सन्तर्प्य आ धारासनपूर्वकम् || १०२ ||\n\nसाङ्गं सपरिवारं च मन्त्रं तदनु वै क्रमात् |\nइन्द्रादीन् विष्णुपूर्वांश्च वासुदेवादिकानपि || १०३ ||\n\nमूर्तीर्द्वादशशक्तीश्च परमात्मानमेव च |\nपृथिव्यादीनि भूतानि ऋषींश्च पितृभिस्सह || १०४ ||\n\nआदौ नाम द्वितीयान्तं तर्पयामीति चोच्चरन् |\nएष मन्त्रस्तु निर्दिष्टस्तर्पणेषु यथाक्रमम् || १०५ ||\n\nतिलोदकैस्तर्पयित्वा स्वपितॄंश्च पितामहान् |\nप्रपितामहसंज्ञांश्च सदाराननुतर्पयेत् || १०६ ||\n\nतर्पयेत्सर्वपितॄणां दक्षिणाभिमुखेन तु |\nदेवानां च तदन्येषां प्राङ्मुखो वाऽप्युदङ्मुखः || १०७ ||\n\nपवित्रकं त्यजेत् पश्चात् पुनराचम्य मन्त्रवित् |\nसायं प्रातर्दिशो वन्द्याद्ध्यात्वा नारायणं प्रभुम् || १०८ ||\n\nकरशुद्धिसमोपेतं दिग्बन्धं चावकुण्ठनम् |\nप्राणायामादिकं कुर्याद्भुतशुद्धिसमन्वितम् || १०९ ||\n\nमन्त्रन्यासं ततः कृत्वा मुद्रां बध्वा स्मरेद्धरिम् |\nजलमध्येऽपि यागस्य भोगैश्चैवासनादिकैः || ११० ||\n\nततो मन्त्री समभ्यर्च्य पत्रपुष्पफलैर्विभुम् |\nसंभवे सति पुष्पाणां विहितं तत्र चार्चनम् || १११ ||\n\nऔदकेनोपचारेण भावनाभावितेन च |\nतर्पयेदम्भसा प्राग्वद्धोमभावनयाऽखिलम् || ११२ ||\n\nएवं कृत्वा जगन्नाथं समिद्दानं समाचरेत् |\nजुहुयाच्च यथाशक्ति ततस्तिलघृतादि यत् || ११३ ||\n\nन्यूनातिरिक्तशान्त्यर्थं सर्वकर्मसमाप्तये |\nपूर्णाहुत्यवसानान्तं कुर्याद्वै जलतर्पणे || ११४ ||\n\nस्तुत्वा च प्रणमेद्विप्र अष्टाङ्गेनाथ दण्डवत् |\nदूर्वां सिद्धार्थकोपेतां शिखामन्त्राभिमन्त्रिताम् || ११५ ||\n\nचूड्योत्तमाङ्गे शिरसा उपसंहृत्य सासनम् |\nवाच्यं जलात् स्वहृद्व्योम्नि मनसा निष्कलात्मना || ११६ ||\n\nकृत्वाभिगमनं कृत्यं सन्यसेच्च विचक्षणः |\nकुर्याद्भोगार्जनं पश्चान्यायोपायसमार्जितम् || ११७ ||\n\nमूलेन वाऽस्त्रमन्त्रेण पुष्पमूलफलादिकम् |\nअवपन्नं त्वभिमतमनाप्तं भावदूषितम् || ११८ ||\n\nव्यामिश्रहीनसंस्पृष्टं शुक्तं लीढं च वर्जयेत् |\nसम्यक् पूरकयुक्त्या तु धिया वाचकमुच्चरन् || ११९ ||\n\nअपामार्गशमीशाखायुग्मं संभ्राम्य मूर्धनि |\nसव्यापसव्ययोगेन पृष्ठतोऽस्त्रं पठन् क्षिपेत् || १२० ||\n\nस्नानवस्त्रं च निष्पीड्य ततश्चाचम्य वाग्यतः |\nइत्युक्तमौदकं स्नानमथ मान्त्रं निबोध मे || १२१ ||\n\nतोयाभावे च यत्कुर्याद्दुर्गे काले तु शीतले |\nगमने क्षिप्रसिद्धौ वा गुरुकार्येऽस्वतन्त्रताम् || १२२ ||\n\nप्राप्तां वा वीक्ष्य विप्रेन्द्र निशाभागे दिनस्य वा |\nप्रक्षाल्य पादावाचम्य प्रोद्धृतेन च वारिणा || १२३ ||\n\nस्थानं दश दिशः प्राग्वत् संशोध्योपविशेत्ततः |\nप्राणायामगणं कुर्याद्भुतशुद्धिं ततस्तनौ || १२४ ||\n\nमूलमन्त्रादितः कुर्यात् सर्वमन्त्रगणेन तु |\nकेवलादुदकस्नानात् संस्कारपरिवर्जितात् || १२५ ||\n\nप्रयागादिषु तीर्थेषु यत्फलं कुरुते द्विज |\nस्नानाच्छतगुणं तस्मान्मन्त्रस्नानस्य सत्तम् || १२६ ||\n\nध्यानस्नानमथो वक्ष्ये द्वाभ्यामपि परं तु यत् |\nखस्थितं पुण्डरीकाक्षं मन्त्रमूर्तिं प्रभुं स्मरेत् || १२७ ||\n\nतत्पादोदकजां धारां पतमानां हि मूर्धनि |\nचिन्तयेद्ब्रह्मरन्ध्रेण प्रविशन्तीं स्वकां तनुम् || १२८ ||\n\nतया संक्षालयेत् सर्वमन्तर्देहगतं मलम् |\nतत्क्षणाद्विरजा मन्त्रीजायते स्फटिकोपमः || १२९ ||\n\nध्यानस्नानं परं मन्त्रस्नानाच्छतगुणं स्मृतम् |\nसध्यानस्नानमित्युक्तं दिव्यस्नानादिकं श्रृणु || १३० ||\n\nसहातपेन वर्षेण स्नानं दिव्यमनन्तरम् |\nसमिधां दीपितानां च गोमयस्य हुत स्य च || १३१ ||\n\nसितेन भस्मनाऽङ्गेषु ललाटादिषु च क्रमात् |\nयदूर्ध्वपुण्ड्रकरणं मन्त्रोच्चारणपूर्वकम् || १३२ ||\n\nदाहनं तु भवेत्स्नानं शोधनं परमं स्मृतम् |\nगच्छत्सु गोषु वातोत्थै रजोभिर्भूमिसंभवैः || १३३ ||\n\nस्पर्शनं वपुषः स्नानं वायव्यं तदुदाहृतम् |\nप्रशस्ते पर्वताग्रादौ जातया श्वेतमृत्स्नया || १३४ ||\n\nउच्चार्य केशवादीनि नामान्यङ्गे यथाक्रमम् |\nललाटादौ यद्विधानमूर्ध्वपुण्ड्रस्य तत्स मम् || १३५ ||\n\nपार्थिवस्नानमित्येवं सर्वपापहरं शुभम् |\nतस्मादेकतमं कार्यं स्नानं श्रद्धापरेण तु || १३६ ||\n\nस्नानाचमनशौचेन प्राणायामेन देशिकः |\nअन्तर्बहिः शरीरस्य साधकस्तु विशुध्यति || १३७ ||\n\nस्नानपूर्वाः क्रियाः सर्वाः फलसंसिद्धिहेतवः |\nतस्मात्स्नानं प्रकुर्वीत देवर्षिपितृतर्पणम् || १३८ ||"
}