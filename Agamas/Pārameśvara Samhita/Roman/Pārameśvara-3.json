{
    "filename": "Pārameśvara-3.txt",
    "content": "| śrīḥ |\n\ntṛtīyo'dhyāyaḥ |\n\nsāstraṃ dūrvāṅkuraṃ datvā patraṃ puṣpaṃ tilāṃstu vā |\nsodakānātmano mūrdhni śikhāsthāne ca sattama || 1 ||\n \ntataḥ kalaśapūrvaṃ tu ambupūrṇaṃ tu bhājanam |\nsamādāyāmbaracchannaṃ pāṇinā bhagavadgṛham || 2 ||\n \nekāntaṃ nirjanaṃ yāyānmanojñaṃ doṣavarjitam |\nanukūlaṃ śuciṃ dakṣaṃ saṃyataṃ samaye sthitam || 3 ||\n \nekāyanaṃ vaidikaṃ vā brāhmaṇaṃ cārdhyavāhakam |\nhṛnmadhyasthaṃ smaranmantraṃ prabuddhānandavigraham || 4 ||\n \ndigantaramavīkṣan vai maunī saṃrodhitānilaḥ |\nprāpya sthānaṃ svamantraṃ taṃ nāsāgreṇa virecayet || 5 ||\n \nuccarandvādaśārṇaṃ tu praviśyāntaḥ pradakṣiṇam |\nprāsādoddeśamakhilaṃ mārjayet prokṣayettataḥ || 6 ||\n \nparicāraistu kartavyaṃ balipīṭhāntameva hi |\ndvārādbāhye yathāśāstraṃ śuddhena salilena ca || 7 ||\n \nājānupādau prakṣalya hastau cāmaṇibandhanāt |\npūrvoktena vidhānena samācamyordhvuṇḍrakaiḥ || 8 ||\n \ncandanādyaiḥ sugandhairvā dharmakṣetre viśeṣataḥ |\nparvatāgre nadītīre sindhutīre tathaiva ca || 9 ||\n \nvalmīke tulasīmūle praśastā mṛttikā dvija |\nvaśyārthī raktayā śrīcchan pītayā śāntikāmikaḥ || 10 ||\n \nśyāmayā mokṣakāmī ca śvetayā cordhvapuṇḍrakam |\nvartidīpākṛtiṃ caiva veṇupatrākṛtiṃ yathā || 11 ||\n \npadmasya mukulākāramutpalaṃ mukulākṛti |\nmatsyakūrmākṛtiṃ caiva śaṅkhākāramataḥ param || 12 ||\n \npuṣṭipradenāṅguṣṭhena tarjanyā muktisiddhaye |\nvāñchitārthapradāyinyā mune'nāmikayā'tha vā || 13 ||\n \nāyuṣkāmī madhyamayā aṅgulyā caatha devatā |\netābhiraṅgulībhistu kārayenna nakhaiḥ spṛśet || 14 ||\n \nlalāṭe vāsudevaṃ ca hṛdi saṃkarṣaṇaṃ nyaset |\npradyumnaṃ dakṣiṇe cāṃse aniruddhottarāṃsake || 15 ||\n \njalanirmathitenaiva hyūrdhvapuṇḍracatuṣṭayam |\nlalāṭe keśavaṃ vidyānnārāyaṇamathodare || 16 ||\n \nmādhavaṃ hṛdaye kuryādgovindaṃ kaṇṭhakūpake |\nudare dakṣiṇe pārśve viṣṇurityabhidhīyate || 17 ||\n \ntatpārśve bāhumadhye tu madhusūdana iṣyate |\ntrivikramaṃ kāṇṭhakūpe vāme kukṣau tu vāmanam || 18 ||\n \nśrīdharaṃ vāmabāhau ca hṛṣīkeśaṃ tu kaṇṭhake |\napare padmanābhaṃ tu kakuddāmodaraṃ smaret || 19 ||\n \nevaṃ dvādaśanāmaṃ tu vāsudevaṃ tu mūrdhani |\nyajño dānaṃ tapo homo bhojanaṃ pitṛkarma ca || 20 ||\n \ntatsarvaṃ niṣphalaṃ proktamūrdhvapuṇḍravinākṛtam |\ntasmātsarvaprayatnena dhārayetsarvasiddhidam || 21 ||\n \ncaturaṅgulamagraṃ tu sadāviṣṇvadhidaivatam |\nmahāviṣṇvadhidaivastu granthirekāṅgulo bhavet || 22 ||\n \nviṣṇva dhidaivaṃ valayaṃ dvayamaṅgulamucyate |\npavitraṃ hastayugme cānāmikāyāṃ niyojayet || 23 ||\n \ndarbhairvinā tu yatsnānaṃ vinā naivedyamarcanam |\nvinodakaṃ tu yaddānaṃ tatsarvaṃ niṣphalaṃ bhavet || 24 ||\n \narcanaṃ japahomau ca dānaṃ ca pitṛtarpaṇam |\napavitrānupāṇiścet tatsarvaṃ ca vinaśyati || 25 ||\n \ntasmāt sarvaprayatnena sadā dhāryaṃ pavitrakam |\ngandhaiḥ sragbhiralaṅkārai sottarīyaiśca bhūṣitaḥ || 26 ||\n \nkarṇabhūṣaṇahārādyaiḥ kaṭakairaṅgulīyakaiḥ |\nalābhe tvaṅgulīyena alaṅkṛtya tu sādhakaḥ || 27 ||\n \nvadanaṃ nāsikārandhre sthagayitvā'mbareṇa tu |\nsvaśvāsopahataṃ caiva na bhavecca yathā dvija || 28 ||\n \nśuklavāsāḥ suveṣaśca śukladantaḥ śucivrataḥ |\ntāmbūlaśuddhavadano lalāṭe cākṣatairyutaḥ || 29 ||\n \nevamuktaguṇairyukto bodhayet puruṣottamam |\nśaṅkhadhvanisamopetaṃ dundubhīpaṭahasvanaiḥ || 30 ||\n \nvandibṛndotthitoccābirnānāvāgbhirmahāmate |\nmahājayajayārāvaiḥ punaḥpunarudīritaiḥ || 31 ||\n \npravodhalakṣaṇaiḥ stotrairutthāpya śayanāttataḥ |\ndvāramāsādya tatrastho daśadigbandhapūrvakam || 32 ||\n \navakuṇṭhyātha tarjanyā mantraṃ kavacamuccaran |\nsthite vā kalpite tatra pūjayedbalimaṇḍale || 33 ||\n \nsarvaṃ khageśapūrvaṃ tu parivāraṃ hi sācyutam |\nnamasā praṇavādyena puṣpamādāya kīrtayet || 34 ||\n \nsamastaparivārāya acyutāya namo namaḥ |\nvāstupūruṣamanyāṃśca samabhyarcya yathākramam || 35 ||\n \nmūlamantreṇa sāṅgena niraṅgenāthavā tataḥ |\nnyāsaṃ kagṛtvā trirācāryo hastatālaṃ hṛdā tataḥ || 36 ||\n \nmūlamantreṇa coddhāṭya kavāṭaṃ netramantrataḥ |\nnityadīpāṃstatojjvālya hastau prakṣālya vāriṇā || 37 ||\n \nprāsādādi yadā na syāttadā deśaṃ manoharam |\nāsādya kalpayenmāntraṃ gṛhaṃ tadadhunocyate || 38 ||\n \nmūlamantraṃ purā dhyāyedbrahmavat sarvagaṃ tataḥ |\nvidikṣu dikṣu madhye ca jvalantaṃ bhānukoṭivat || 39 ||\n \nhṛnmantraṃ ca tadantasthamākramyākhilamātmanā |\nśiromantraṃ ca tanmadhye brahmanāḍīsvarūpiṇam || 40 ||\n \nstambhabhūtaṃ tu viśvasya saṃcārādhvavadujjvalam |\nśikhāmantraṃ ca sarvasmādbahiḥ prakāravat sthitam || 41 ||\n \nvarmamantraṃ tu karmātmā paramātmānuvedhayet |\ngavākṣadvārabhūtaṃ ca netramantraṃ ca bhāvayet || 42 ||\n \nsphuradvahnisphuliṅgormisahasraparirājitam |\nsarvavighnapraśamanaṃ bahirastraṃ ca bhāvayet || 43 ||\n \nevaṃ māntragṛhaṃ dhyātvā tato dvāraṃ tu cetasā |\ntribhāgīkṛtya tanmadhye bhāgamekaṃ dvidhā punaḥ || 44 ||\n \nvibhajya vāmadeśena dakṣiṇenāṅghriṇā tataḥ |\nśanaiḥ śanai praviśyāntaḥ sāstramantreṇa tena vai || 45 ||\n \ndharaṇīhananaṃ kṛtvā bhagavantaṃ praṇamya ca |\nmanasā guruvaṃśaṃ ca tadājñāṃ mānasīmatha || 46 ||\n \nśirasā dhārayet sveṣṭaṃ phalaṃ saṃkalpya cetasā |\ndevāya ca nivedyai tat yāgāgārasya madhyataḥ || 47 ||\n \nprāsādaṃ vigrahaṃ klṛptvā varmamantraṃ savigraham |\ntajjīvaṃ bhagavantaṃ ca dhyātvā yāgagṛhaṃ tataḥ || 48 ||\n \nsaśalākaistato darbhaiḥ sahadevīvimiśritaiḥ |\nsaṃmārjya bahutoyena prakṣālyā'lipya gomayaiḥ || 49 ||\n \ngomayaṃ ca navaṃ grāhyaṃ bhūmiṣṭhaṃ dhenusaṃbhavam |\nsajalaṃ śithilaṃ śuṣkaṃ kīṭhavacca vivarjayet || 50 ||\n \nupaliptamathāstreṇa saṃvidhya śakalaṃ tyajet |\npañcagavyena sāstreṇa vārā vā prokṣya candanaiḥ || 51 ||\n \nkuṅkumāgarukarpūraiḥ samālipya samantataḥ |\nkuśadūrvākṣatāṃścaiva vikiret sthānaśuddhaye || 52 ||\n \nprāsādaṃ śodhayitvā tu tato maunaparo dvija |\ndeveśasyāgrato vā'pi dakṣiṇaṃ bhāgamāśrayet || 53 ||\n \ndarbhe carmaṇi vastre vā phalake yajñakāṣṭhaje |\nsvāsanaṃ nyasyanaṃ vārbhi śca mūlamantrābhimantritaiḥ || 54 ||\n \nprokṣya choṭikayā'streṇa dadyāttacchuddhaye punaḥ |\nturyādīnāṃ tu tatraikaṃ bhāvayedāsanaṃ tvatha || 55 ||\n \nturyaṃ nāma'sanaṃ pūrvaṃ kāraṇapraṇavā nvitam |\nsuṣuptirnāma tadvyāptāvyaktapaṅkajasaṃsthitiḥ || 56 ||\n \nsvapnaḥ śeṣāhipūrvaṃ tu vahniparyantamāsanam |\nkṣīrārṇavādito bhāvāsanāntaṃ jāgradāsanam || 57 ||\n \ntatra suptaṃ turīyaṃ vā karaśuddheḥ purā smaret |\nsvapnaṃ mānasayāgāttu pūrvaṃ turyoktakālataḥ || 58 ||\n \njāgradāsanakalpe tu viśeṣo gṛhyatāmayam |\nsvadehamantravinyāsāt pūrvamabdhyādikaṃ trayam || 59 ||\n \nnyasedastrāmbunā prokṣya tāḍayitvā'strapuṣpataḥ |\ntatraiva bhagavadyogapīṭhārcāyāḥ purottiram || 60 ||\n \nnyasedādhāraśaktyādi bhāvapīṭhāntamāsanam |\npraṇavenātha tadvyāptiṃ smṛtvā svārṇena tena vai || 61 ||\n \nabhyarcya taduparyāsyapadmādyekatamānvitam |\nyāgopaskarasaṃbhūtau bhagavantamanusmaran || 62 ||\n \nvinītān śiṣyaputrādīn snātānājñāpayettadā |\npātraśuddhiṃ tataḥ kuryādyathā tacchṛṇu sattama || 63 ||\n \namlakalkena toyena hemaṃ tāmraṃ ca śodhayet |\nrājataṃ gṛhadhūmena śāntāṅgāreṇa vā punaḥ || 64 ||\n \nbhasmamiśreṇa toyena lohayuktaṃ biśodhayet |\nśaṅkhaśuktimayānāṃ ca lavaṇeva viśodhayet || 65 ||\n \nphalapatramayānāṃ ca mṛdbhiradbhiśca śodhayet |\nlepagandhāpanodena śuddhirbhavati kārayet || 66 ||\n \ndravyaśuddhirbhavatyevaṃ yathāvadvidhi coditā |\nathārkodayakālasya pūrvaṃ karma samārabhet || 67 ||\n \npracchannapaṭasaṃyuktaṃ pūjākāle prapūjayet |\npāpiṣṭhānāśramabhraṣṭānnāstikān vai na darśayet || 68 ||\n \nāgamārthaṃ ca devānāṃ gamanārthaṃ ca rakṣasām |\nkuryādghaṇṭāravaṃ tatra devatāhvānalāñchanam || 69 ||\n \nśaṅkhādighoṣasaṃyuktaṃ geyavādyasamanvitam |\nāvāhane tathā'bhyaṅge snānārambhāvasānayoḥ || 70 ||\n \ntathā tilakadāne ca dīpe mātrānivedane |\nnīrājane tvāharaṇe naivedyasya mahānasāt || 71 ||\n \ntannivedanakāle tu pūrṇāhutyavasānake |\njalāharaṇakāle ca yānārohāvarohayoḥ || 72 ||\n \nkavāṭayorvighaṭane tathā bandhe dvijottama |\neteṣu nityakāleṣu śaṅkhamāpūrayet tridhā || 73 ||\n \npravṛttasyārcane viṣṇoḥ kṛtamaunasya tatvataḥ |\ntasyāvikṣiptabuddhervai vāgdānaṃ suvirodhakṛt || 74 ||\n \nataḥ savyabhicāraṃ tu maunaṃ varjyaṃ kriyāparaiḥ |\nśubhamavyabhicāraṃ yattatkāryaṃ sarvavastuṣu || 75 ||\n \nyadaṅgasaṃketamayairavyaktairnāsikākṣaraiḥ |\nkṛtamoṣṭhapuṭairbaddhairmaunaṃ tatsiddhihānikṛt || 76 ||\n \nsvayameva svabuddhyā yatsarvavastuṣu vartate |\nśabdairanupadiṣṭaistu tanmaunaṃ sarvasiddhidam || 77 ||\n \nkaraśuddhiṃ tataḥ kuryādyathāva davadhāraya |\ndve tale hastapṛṣṭhe dve sarvāścāṅgulayastathā || 78 ||\n \nastramantreṇa saṃśodhya dhyānamudrānvitena tu |\nkṛtvaivaṃ karaśuddhiṃ ca sthānaśuddhiṃ samācaret || 79 ||\n \ndhyātvā devaṃ jvaladrapaṃ sahasrārkasamaprabham |\njvālākoṭisamākīrṇaṃ vamantaṃ jvalanaṃ mukhāt || 80 ||\n \ntena saṃpūrayet sarvamābrahmabhavanāntimam |\ndigoghaṃ prajvalantaṃ ca bhāvayenmantratejasā || 81 ||\n \nkṣmāmaṇḍalamidaṃ sarvaṃ smaret pakvaṃ ca vahninā |\nmantrajena dvijaśreṣṭha mṛṇmayaṃ bhājanaṃ yathā || 82 ||\n \nsthānaśuddhirbhavatyevaṃ sudhākallolasecanāt |\nbhāvayedatha digbandhaṃ kuryādāsye tu pāvakam || 83 ||\n \nkirantamastramantraṃ ca bāhubhyāṃ dakṣiṇena vā |\ndigvidikṣu ca sarvatra virecya svāsanādbahiḥ || 84 ||\n \nśarajālacitākāraṃ prākāraṃ bandhayedbudhaḥ |\nyadvā tu pūrvavat kuryāddigbandhaṃ hṛdayādikaiḥ || 85 ||\n \nastreṇa vai vidigbandhaṃ netreṇa tu athordhvataḥ |\nādityāyutadīptena jvalatkañcukarūpiṇā || 86 ||\n \nkavacena tu tarjanyā rakṣārthamavakuṇṭhayet |\nevaṃ kṛtvā tu digbandhaṃ prāṇāyāmamathārabhet || 87 ||\n \npramāthino dṛḍhasyātha cañcalasya tu cetasaḥ |\nsamādhiyogyatāsiddhyai prāṇādivijayāya ca || 88 ||\n \ntamoni rharaṇārthāśca kuryāt prāṇāyatīratha |\nśarīre nāḍisaṃsthānaṃ tathā prāṇādisaṃsthitam || 89 ||\n \nprāṇāyāmasvarūpaṃ ca jñātvā yāmān samācaret |\nnāḍīcakraṃ pravakṣyāmi yathāvanmunipuṅgava || 90 ||\n \nnāḍīnāṃ kandanābhiḥ syādutpattisthānamuttamam |\ndvisaptatisahasrāṇi nāḍayo'ntarvyavasthitāḥ || 91 ||\n \ntiryagūrdhvamadhaścaiva dehaṃ vyāpya vyavasthitāḥ |\nāgneyāḥ saumyarūpāśca saumyāgneyāstathaiva ca || 92 ||\n \nāgneyā ūrdhvavadanāḥ saumyasaṃjñā adhomukhāḥ |\ntiryaggatā nāḍayastu saumyāgneyā udāhṛtāḥ || 93 ||\n \nnāḍīnāmapi sarvāsāṃ pradhānā daśa nāḍayaḥ |\niḍā ca piṅgalā caiva suṣumnā cordhvagāminī || 94 ||\n \ngāndhārī hastijihvā ca pūṣā caiva yaśasvinī |\nalambusā kuhūścaiva ko śinī daśamī smṛtā || 95 ||\n \nsuṣumnākhyā madhyanāḍī kandādūrdhvapravāhinī |\nmadhyanāḍyāḥ suṣumnāyā vāmadakṣiṇataḥ sthite || 96 ||\n \niḍapiṅgalasaṃjñe dve te tu nāsāpuṭāvadhī |\npurataḥ pṛṣṭhatastasyā gāndhārī hastijihvake || 97 ||\n \nvāmetarākṣyavadhike kandadeśāt samutthite |\npūṣāyaśasvinyākhye dve savyānyaśrotraniṣṭhite || 98 ||\n \nkandādvai pādamūlāntā saṃsthitā syādalambusā |\nkuhūrmeḍhrāntaparyantā pādāṅguṣṭhe tu kośinī || 99 ||\n \nśukleḍā piṅgalā raktā gāndhārī pītavarṇakā |\nhastijihvā kṛṣṇarūpā pūṣā syāt kṛṣṇapītakā || 100 ||\n \nyaśasvinī śyāmavarṇā babhruvarṇā hyalambusā |\nkuhūraruṇasaṃkāśā kośinī hyañjanaprabhā || 101 ||\n \nevaṃ daśapradhānāstu nāḍayaḥ parikīrtitāḥ |\nvāyavo daśa saṃproktāḥ śarīre nāḍiṣu sthitāḥ || 102 ||\n \nprāṇo'pānaḥ samānaśca udāno vyāna eva ca |\nnāgaḥ kūrmaśca kṛkaro devadatto dhanañjayaḥ || 103 ||\n \niḍākhyā vahati prāṇaṃ gāndhāryākhyā apānakam |\nalambusā samānaṃ tu kuhūrvyānaṃ dvijottama || 104 ||\n \nudānaṃ tu suṣumnākhyā piṅgalā nāgasaṃjñitam |\npūṣā vāyuṃ tu kūrmākhyaṃ kṛkaraṃ tu yaśasvinī || 105 ||\n \nhastijihvā devadattaṃ kośinī tu dhanañjayam |\nvidrumābhau prāṇanāgāvindrakopopamāvubhau || 106 ||\n \nkūrmāpānau khasaṃkāśau samānakṛkarāvubhau |\nkḷñjalkasadṛśau devadattodānau dhanaṃjayaḥ || 107 ||\n \nvyānaśca phenavarṇābhaḥ sarvaśāstreṣu niścayaḥ |\natha prāṇāyatiḥsā ca niśvāsocchvāsayorgateḥ || 108 ||\n \nstambhanaṃ tatra niśvāso bāhyavātopayoginā |\nghrāṇenānayanaṃ vāyorantaḥ koṣṭhānilasya ca || 109 ||\n \nbahirniṣkāsanaṃ nāsyā ucchvāso buddhipūrvakam |\nabhyantarā stambhavṛttirvāyorantaḥ prapūraṇam || 110 ||\n \nbāhyaṃ tu tadvat prathamaṃ prāṇasaṃrodhanaṃ viduḥ |\nabhyantarāddvitīyastu stambhavṛttistṛtīyakam || 111 ||\n \nbāhyā tatrādhamā prāṇadhāraṇā madhyamā matā |\nabhyantarā stambhavṛttiruttamā dhāraṇā matā || 112 ||\n \nsadā niśvāsarūpā tu bāhyā recakamucyate |\nabhyantarā samucchvāsarūpā saṃpūrakastathā || 113 ||\n \nśvāsocchvāsanirodhātmā stambhavṛttistu kumbhakaḥ |\nekadvitribhirudghātairmṛdumadhyamatīkṣṇakāḥ || 114 ||\n \nkrameṇaite bhavantyatra prāṇādernābhideśataḥ |\nudgatasyāhatiḥ pūrvamudghātaḥ syāddvitīyakam || 115 ||\n \nnivṛttirudarādūrdhvaṃ tasya cātha tṛtīyakam |\nanyatra nigraho'syeha mṛduḥ pūrvo'tha madhyamaḥ || 116 ||\n \ndvitīyastu tṛtīyo'tha tīkṣṇassvedādikāraṇam |\nprāṇāyāmagaṇaṃ kuryāt pūrvamastreṇa recakam || 117 ||\n \ntatra dvādaśamātrastu recakaḥ pūrakaḥ smṛtaḥ |\ncaturviśatimātrastu ṣaṭtriṃśanmātrakaṃ viduḥ || 118 ||\n \nkumbhakaṃ cātha bhūyo'pi kevalānilaniḥsṛtiḥ |\nyā sā prāṇāyatiḥ sā'pi recakākhyā vidhīyate || 119 ||\n \nmātrāvyatikramānnyūnā viparyāse tu sā'sa mā |\ntasmānmātrāviśeṣeṇa jñātavyā prāṇajiṣṇunā || 120 ||\n \njānuṃ pradakṣiṇīkṛtya na drutaṃ na vilambitam |\nkuryādaṅgulivisphoṭaṃ sā mātrā parikīrtitā || 121 ||\n \nprāṇāyamagaṇaṃ kuryāt pūrvamastreṇa recakam |\npūrakaṃ hṛdayenātha netramantreṇa kumbhakam || 122 ||\n \nprāguktenācaredbhūyo recakaṃ dvijasattama |\nvāmetarāṅgulībhyāṃ tu pidadhadvāmanāsikām || 123 ||\n \nnābhideśasthitaṃ dhyāyenmūlamantreṇa vai harim |\nvāsanādoṣasaṃmiśrān daśaprāṇān sagarbhakān || 124 ||\n \nagarbhaśca sagarbhaśca prāṇāyāmo dvidhā mataḥ |\njapadhyānaṃ vinā'garbhaḥ sagarbhastadyuta śca yaḥ || 125 ||\n \nagarbhādgarbhasaṃyuktaḥ prāṇāyāmaḥ śatādhikaḥ |\nākṛṣyāstraṃ samuccārya dakṣiṇaghrāṇato bahiḥ || 126 ||\n \nrecayedvātacakraṃ tu daśanāḍīṣvavasthitam |\nmātrayaikaikayā'nyonyaṃ mocayitvā'tra pūṣi kām || 127 ||\n \ndvābhyāṃ tu piṅgalāṃ dvābhyāṃ bahirnābhyāstu recayet |\nvirecyaivaṃ hariṃ tāvat saṃsthāpyādāya pāvakam || 128 ||\n \nvātacakrasthitaṃ dhyāyettamevāntaḥ praveśayet |\ndakṣiṇāṅguṣṭhato dvāraṃ pidadhadvāmanāsayā || 129 ||\n \nhariṃ savātacakraṃ taṃ mātrābhyāmiḍayoccaran |\nhṛnmantramantaḥ saṃveśya taṃ dhyātvā hṛdaye sthitam || 130 ||\n \nmātrācatuṣṭayenātha tena vātena piṅgalām |\ndvābhyāṃ suṣumnāṃ gāndhārīṃ dvidvikābhistu pūṣikām || 131 ||\n \ndvābhyāṃ dvābhyāṃ hastijihvālambuse ca yaśasvinīm |\nkośinīṃ ca kuhūṃ caiva kramāt saṃpūrayet gatīḥ || 132 ||\n \nnāsāpuṭādikādūrdhvaṃ netreṇāsīta kumbhavat |\nṣaṭtriṃśadbhistu mātrābhiratha nābhyagnimiśritaiḥ || 133 ||\n \nparibhramadbhiḥ sarvatra tairvātairdoṣasaṃhatīḥ |\ndhyātvā nirastā nāḍīśca śodhitāstu śanaiḥ śanaiḥ || 134 ||\n \nkevalaṃ vātacakraṃ tu bahiḥ prāgvadvirecayet |\nyadvā ṣoḍaśamātrā syādrecake dviguṇaḥ smṛtaḥ || 135 ||\n \npūrakaḥ kumbhako'pi syāt sacatuḥṣaṣṭimātrakaḥ |\nnāḍīstā mocayet prāgvat ṣaṇmātrābhistu piṅgalām || 136 ||\n \nnāḍīstu daśa tantrībhiḥ pañcamātrābhirarjayet |\nprāṇāyāmamidaṃ proktamuttamādivibhedataḥ || 137 ||\n \ntriprakāre vidhāne'tra yathāsaṃbhavamācaret |\nprāṇāyāmatrayaṃ kṛtvā pañca vā sapta vā'thavā || 138 ||\n \nbhavet prāṇajayaḥ puṃsaḥ prāṇāyāmaḥ sa ucyate |\ntatastu kāyaśuddhyarthaṃ varṇaṃ bhaumādi vinyaset || 139 ||\n \nbhūtaśuddhiṃ śrṛṇu mune yathāvadanupūrvaśaḥ |\npṛthvyaptejonilākāśaṃ śarīraṃ bhūtapañcakam || 140 ||\n \nindrajālopamaṃ viddhi jñānādyairujjñitaṃ guṇaiḥ |\nmalinaṃ cāsvatantraṃ ca retoraktodbhavaṃ kṣayi || 141 ||\n \nyāvanna śodhitaṃ samyagdhāraṇābhirnirantaram |\ntāvadetadayogyaṃ syānmantranyāsādivastuṣu || 142 ||\n \npañcabhirdhāraṇābhirvā dvābhyā vā śodhayettanum |\nsuṣumnādakṣiṇadvārānnirgamayya hariṃ bahiḥ || 143 ||\n \nsahasraravisaṅkāśaṃ vṛttamaṇḍalamadhyagam |\ntaptakāñcanavarṇābhamāsīnaṃ parame pade || 144 ||\n \nmantrātmānaṃ tu taṃ dhyātvā hyupari dvādaśāṅgule |\nprabhācakraṃ tu tadadhastatvādhiṣṭhātṛsaṃyutam || 145 ||\n \nniṣkalaṃ mantradehaṃ tu dhyātvā tu tadadhaḥkramāt |\nturyaśrāṃ pītalāṃ bhūmiṃ cintayedvajralāñchitām || 146 ||\n \nśabdādyaiḥ pañcabhiryuktāṃ nagadrumasamākulām |\npuraprākārasusariddvīpārṇavapariṣkṛtām || 147 ||\n \nsaṃviśantīṃ smaredbāhyāt pūrakeṇa svavigrahe |\nproccaraṃścaiva tanmantraṃ viśrāntāmatha cintayet || 148 ||\n \njānvoḥ pādatalaṃ yāvattayā vyāptaṃ krameṇa tu |\nkumbhakena dvijaśreṣṭha mantramūrtau svake tataḥ || 149 ||\n \nśanaiḥ śanairlayaṃ yātāṃ gandhaśaktau ca mantrarāṭ |\ngandhaśaktiṃ ca tāṃ paścādrecakena bahiḥ kṣipet || 150 ||\n \ntoyākhye ca mahādhāre tatastoyaṃ ca vaibhavam |\nsasamudrasaritsrotorasaṣaṭakaṃ ca sauṣadhim || 151 ||\n \nyānyanyānyambubhūtāni bhūtāni bhuvanāntare |\nardhacandrasamākāraṃ kamaladhvajaśobhitam || 152 ||\n \nvāruṇaṃ vibhavaṃ bāhye dhyātvā tenātha vigraham |\nsaṃpūrya pūrakākhyena karaṇena śanaiḥ śanaiḥ || 153 ||\n \nūrumūlācca jānvantaṃ śārīraṃ maṇḍalaṃ svakam |\ntenākhilaṃ tu saṃvyāptaṃ kumbhakena smareddvija || 154 ||\n \ntanmadhye vāruṇaṃ mantraṃ dhāraṇākhyaṃ vicintya ca |\nammayaṃ vibhavaṃ sarvaṃ tanmantre vilayaṃ gatam || 155 ||\n \ntatastaṃ rasaśaktau ca sā śaktirvahnimaṇḍale |\nrecakena vinikṣipya tato vāhnaṃ ca vaibhavam || 156 ||\n \ntrikoṇabhuvanākāraṃ dīptimadbhirvibhūṣitam |\nvidyuccandrārkanakṣatramaṇiratnaiśca dhātubhiḥ || 157 ||\n \nsvaprakāśaśarīraistu aśarīraiśca khecaraiḥ |\ncihnitaṃ svastikairdīptairdhyātvaivaṃ vibhavaṃ mahat || 158 ||\n \ntaijasaṃ muniśārdūla tanmantraṃ cātha saṃsmaret |\ntanmaṇḍalāntarasthaṃ tu proccaran vai tameva hi || 159 ||\n \npraviṣṭaṃ pūrvavaddhyāyettenaiva karaṇena tu |\nānābheḥ pāyuparyantaṃ vyāptaṃ kṛtvā'vadhārya ca || 160 ||\n \ntaṃ vipra vibhavaṃ sarvaṃ taijasaṃ paribhāvayet |\ntanmantravigrahe śāntaṃ tanmatraṃ cānalātmakam || 161 ||\n \nrūpaśaktau layaṃ yātaṃ śaktiḥ saṃvinmayī ca sā |\ntayā mantraśarīraṃ svaṃ svaśaktyā vilayīkṛtam || 162 ||\n \nrecakena tu tāṃ śaktiṃ vāyvādhāre bahiḥ kṣipet |\ntatastu vāyavīyaṃ vai vibhavaṃ bāhyataḥ smaret || 163 ||\n \nvṛttaṃ rājopalābhaṃ tu bimbairyuktaṃ tu taijasaiḥ |\npūrṇaṃ nānāvidhairgandhairanekaistadguṇaistathā || 164 ||\n \nsvamantreṇa samākrāntaṃ dhāraṇākhyena saṃsmaret |\ntathā svarūpaṃ tanmantraṃ dhyātvoccārya samāharet || 165 ||\n \npūrvoktakaraṇenaivaṃ ghrāṇāgreṇa śanaiḥ śanaiḥ |\nākaṇṭhaṃ nābhideśāntaṃ tena vyāptaṃ tu bhāvayet || 166 ||\n \nprāguktakaraṇenaiva vāyavyaṃ vibhavaṃ tu tam |\nadhiṣṭhātṛlayaṃ yātaṃ smṛtvā taṃ ca mahāmate || 167 ||\n \nsparśākhyāyāṃ mahāśaktau tāṃ śaktimavinaśvarīm |\nvyāptiṃ nityāmanityāṃ ca svaśaktivibhāvānvitām || 168 ||\n \nśabdākhye tu mahādhāre nikṣipedvyomamaṇḍale |\ndhyātvā'tha vibhavaṃ sarvaṃ vyomākhyaṃ vigrahādvahiḥ || 169 ||\n \nnānāśabdasamākīrṇaṃ nīrūpaṃ cāñjanaprabham |\navigrahaiḥ śabdamayaiḥ pūrṇaṃ siddhairasaṃkhyakaiḥ || 170 ||\n \ntanmadhye dhāraṇāmantraṃ vyomākhyaṃ saṃsmareddvija |\ndhārayantaṃ svamātmānaṃ svasāmārthyena savadā || 171 ||\n \nśabdamātramarūpaṃ tu vyāpakaṃ vibhaveṣvapi |\ndhiyā ca saṃparicchinnaṃ kṛtvā vinyasya vigrahe || 172 ||\n \nprāguktakaraṇenaiva tena vyāptaṃ ca bhāvayet |\nākaṇṭhādbrahnarandhrāntaṃ vyomākhyavibhavena ca || 173 ||\n \nsandhārya kumbhakenaiva yāvatkālaṃ tu yoginā |\ndhyāyet pariṇataṃ paścāt svamantre tu mahāmune || 174 ||\n \nvyomākhyaṃ dhāraṇāmantraṃ śaktau piraṇataṃ smaret |\n|| 176 ||\n \ntāṃ śaktiṃ brahmarandhreṇa prayāntīmanubhāvayet |\nyuktāṃ śakticatuṣkeṇa gandhādyenāvinaśvarīm || 177 ||\n \nāśrayenniṣkalaṃ mantraṃ tatvādhiṣṭhātṛsaṃyutam |\nsamantraṃ vibhavaṃ bhautamevamastaṃ nayet kramāt || 178 ||\n \ncaitanyaṃ jīvabhūtaṃ yat prasphurattārakopamam |\nbhāvanīyaṃ tu viśrāntaṃ niḥsṛtaṃ bhūtapañjarāt || 179 ||\n \nniṣprapañce pare mantre pañcaśaktyākhyavigrahe |\nanena kramayogena jīva ātmānamātmanā || 180 ||\n \nīkṣeta taddhṛdākāśe acalaṃ sūryavarcasam |\nsphuraddyutibhirākīrṇamīśvaraṃ vyāpakaṃ param || 181 ||\n \ntato mantraśarīrasthaḥ samādhiṃ cābhyaset param |\ngandhatanmātra pūrvābhiryuktatvāt pañcaśaktibhiḥ || 182 ||\n \nheyaṃ cetthamidaṃ buddhvā yadā tatsthānabṛṃhitaḥ |\natṛpto'kṛtakṛtyaśca mantrahṛtpadmasevanāt || 183 ||\n \nṣaṭpado hyātmatatvaśca jñānarajjvavalambya ca |\nhṛtkoṭarordhvānniryāntaṃ svātmānaṃ svātmanā smaret || 184 ||\n \nbhārūpanāḍimārgeṇa mantravahneḥ śikhā hi sā |\npadmasūtrapratikāśā suṣumnā cordhvagāminī || 185 ||\n \ntadbrahmarandhragāṃ smṛtvā supathā tena sattama |\nśanaiḥśanaiḥsvamātmānaṃ recayejjñānavāyunā || 186 ||\n \nmāntraṃ karaṇaṣaṭkaṃ ca evamavyāpakaṃ tyajet |\nprāpnuyācca tadūrdhvāttu yaḥ parāt prabhuvigrahāt || 187 ||\n \nudito dvijaśārdūla tejaḥ puñjo hyanūpamaḥ |\ntatprabhācakranābhisthasvānandānandananditaḥ || 188 ||\n \nevaṃ padātpadasthasya hyātmatatvasya vai tataḥ |\ntatvanirmuktadehasya kevalasya cidātmanaḥ || 189 ||\n \nudeti mahadānandaḥ sā śaktirvaiṣṇavī parā |\naluptakarmakartāraṃ jīvaṃ kṛtvā tamātmasāt || 190 ||\n \nyatroditā ca tatraiva punarevāvatiṣṭhate |\ntacca saṃkalpanirmuktamavācyaṃ viddhi sattama || 191 ||\n \nevaṃ svasthānamāsādya tyaktvā bhautaṃ ca vigraham |\ntatra sthito dahet piṇḍaṃ śaktitanmātravarjitam || 192 ||\n \nṣāṭkauśikamasāraṃ ca nirdaṇḍa tṛṇarūpiṇam |\nicchānirmathanotthena mantrajena tu vahninā || 193 ||\n \ntenāṅghrideśādārabhya taṃ piṇḍaṃ jvalitaṃ smaret |\ndakṣiṇāṅghrerathāṅguṣṭhaprāntadeśe śikhākṣaram || 194 ||\n \ndhyātvā yugāntahutabhugrūpajvālāśatāvṛtaṃ |\ntena svavigrahaṃ dhyāyet prajvalantaṃ samantataḥ || 195 ||\n \nnābhikandāntaroddeśe netramantreṇa pāvakam |\ndhyāyejjvālāgaṇopetaṃ ninayettena bhasmasāt || 196 ||\n \ndahanena svakaṃ deha hṛnmantraṃ bhāvayaṃstataḥ |\ndehajāṃ bhāvayejjvālāṃ mantranāthe layaṃ gatām || 197 ||\n \nbhasmarāśisamaprakhyaṃ śāntāgniṃ tamanusmaret ||\ntadvācakena tadbhasma yātaṃ dhyātvā itastataḥ || 199 ||\n \ntataḥ samantraṃ tadbimbaṃ pūrṇacandrāyutopamam |\ndhyātvā tanniḥsṛtenaiva tvamṛtaughena cāmbarāt || 200 ||\n \nplāvayeddehajāṃ bhūtiṃ sarvaṃ dhyāyet sudhātmakam |\ntatrādhāramayīṃ śaktiṃ madhye vinyasya vaiṣṇavīm || 201 ||\n \nbījabhūtāṃ ca sarvasya tadutthaṃ cāmbujaṃ smaret |\nṣaḍadhvaṃ tatvabhūtaṃ ca sitaṃ tejomayaṃ śubham || 202 ||\n \nmaṇḍalatritayākīrṇaṃ sphuratkiraṇabhāsvaram |\nmantrātmānaṃ ca tanmadhye dhyāyennārāyaṇaṃ prabhum || 203 ||\n \nniṣkalaṃ kevalaṃ śuddhaṃ pañcasanmantravigraham |\ntanmantraśaktibhirbhūyo bhāvayenmūrchitaṃ dvija || 204 ||\n \nvyomādipañcabhūtīyaṃ māntramīśvarapañcakam |\ntebhyo'tha prasarantaṃ ca vyomādyaṃ vibhavaṃ smaret || 205 ||\n \nsaṃyogajanitaṃ piṇḍaṃ dhyāyedvibhavapañcakāt |\nsahasrasūryasaṃkāśaṃ śatacandragabhastimat || 206 ||\n \nnirmalasphaṭikaprakhyaṃ jarāmaraṇavarjitam |\njanitvaivaṃ svapiṇḍaṃ tu paramaṃ bhogamokṣayoḥ || 207 ||\n \nsādhanaṃ muniśārdūla sahajaṃ sarvadehinām |\ntamāsādya krameṇaiva sisṛkṣālakṣaṇena ca || 208 ||\n \nsvapadānnistaraṅgācca kṛtvā śaktyā sahodayam |\nsvānandaṃ ca mahānandāt svānandasyāpyapāśrayāt || 209 ||\n \nmārīcaṃ nābhasaṃ cakraṃ tasmādrūpaṃ svakaṃ ca yat |\nsūryakoṭikarābhāsaṃ prasphurantaṃ svabhāsasā || 210 ||\n \nkadambagolakā kāraṃ niśāmbukaṇanirmalam |\nevamātmānamānīya svasthānāt svātmanā dvija || 211 ||\n \nviśenmantraśarīraṃ svaṃ brahmarandhreṇa pūrvavat |\njyotsnānāḍīpathenaiva puryaṣṭakakajāntaram || 212 ||\n \nsvavācakaṃ bhāvayan vai dhvaninā niṣkaḷena tu |\ntatastu niṣkalānmantrādyāvadbhautaṃ ca vigraham || 213 ||\n \npañcakaṃ cābhimānaṃ tu āsādyālokavigraham |\nsvamantrādamṛtaughena secayedvigrahaṃ svakam || 214 ||\n \ntataḥ svamantraṃ tadbimbamākṛṣya hṛdi vinyaset |\nnistaraṅgā parā śaktirmahānandamayī ca sā || 215 ||\n \nsvānandācca prabhācakraṃ rūpamātmīyabhāsvaram |\nsauṣumnastādṛśo mārgaḥ piṇḍamantraśca niṣkalaḥ || 216 ||\n \nsatyādyo mantraśaktyogho dhāraṇeśvarapañcakam |\nteṣāṃ vibhavasaṅgho yaḥ piṇḍastatsāmudāyikaḥ || 217 ||\n \nsmarellolīkṛtaṃ sarvamapṛthak ca pṛthak sthitam |\nsthūlasūkṣmaparākhyena trividhena tu sattama || 218 ||\n \nkaraṇenoditā samyak śuddhireṣā ca bhautikī |\nśodhitaiḥ pañcabhirbhūtaiḥ pṛthivyādyaiḥ khapaścimaiḥ || 219 ||\n \nghrāṇajihvākṣitvakchrotrarūpajñānendriyāṇi ca |\nupasthapāyupādākhyapāṇivāgātmakāni ca || 220 ||\n \nkarmendriyāṇi pañcaiva śodhitāni bhavanti hi |\ntatrāpi pūrakādīnāṃ kāla āyāmavatsmṛtaḥ || 221 ||\n \ndhāraṇāpañcakenaivaṃ mukhyakalpe prakīrtitā |\nanukalpe tu tāṃ vakṣye yathāvadvinibodha me || 222 ||\n \nkṣmājalānalavāyvākhyanābhasīyaṃ mahāmate |\ndhāraṇāpañcakaṃ caiva saṃkṣiptaṃ vihitaṃ dvayam || 223 ||\n \ndahanāpyāyanāccaiva yadā dehāt svaśuddhaye |\nnābhikṣetragataṃ dhyāyenmārutaṃ kavacena tu || 224 ||\n \nnayeddehagataṃ tena śoṣabhāvaṃ rasaṃ dvija |\nnābhikandāntaroddeśe netramantreṇa pāvakam || 225 ||\n \ndhyāyejjvālāgaṇopetaṃ ninayettena bhasmasāt |\ndahanena svakaṃ dehaṃ hṛnmantraṃ bhāvayaṃstataḥ || 226 ||\n \ntiṣṭhedgaganamāśritya śiromantreṇa bhāvayet |\njalaṃ muktāphalasvacchaṃ tadudbhūtamatha smaret || 227 ||\n \nśikhāmantreṇa kamalaṃ vasudhāguṇalakṣaṇam |\ntadadhiṣṭhātṛbhāvena nayedātmani sattama || 228 ||\n \ndhyāyettadutthitaṃ kośaṃ bhūtatatvamayaṃ vapuḥ |\nhṛdayādīn smaran pañcatatvānāṃ kāraṇātmanām || 229 ||\n \ntataḥ samācarennyāsaṃ tasmin dhyānotthite pure |\nmukhyānukalpabhedena bhūtaśuddhiḥ prakrīrtitā || 230 ||\n"
}