{
    "filename": "Pārameśvara-4.txt",
    "content": "śrīḥ |\n\ncaturtho'dhyāyaḥ |\n\nsaṃśuddhavigraho mantrī mantranyāsaṃ samācaret |\nyena vinyastamātreṇa devadevasamo bhavet || 1 ||\n \npūjādisarvakāryāṇāmadhikārī ca jāyate |\nbhavedvai sarvasiddhīnāmāvirbhāvastu yena ca || 2 ||\n \nyaṃ kṛtvā nirbhayastiṣṭheddeśe duṣṭasamākule |\nvijayaścāpamṛtyūnāṃ syādyena vihitena ca || 3 ||\n \nvyāpāro mānaso hyeṣa nyāsākhyo yadyapi smṛtaḥ |\nna badhnāti sthitiṃ samyak tathā'pi kriyayā vinā || 4 ||\n \nkarādhīnā punassā tu prāṅnyāsastu tayoḥ sthitaḥ |\natha hastadvaye nyasya dīptimaddvādaśākṣaram || 5 ||\n \nmaṇibandhānnakhāgrāntaṃ tvādityātapavattataḥ |\nsṛṣṭisaṃsthitisaṃhāranyāsaṃ kuryādyathāvidhi || 6 ||\n \ndakṣahastatalārambho vāmāntaḥ sṛṣṭisaṃjñitaḥ |\ndakṣāṅguṣṭhādiko vāmatalāntaḥ sthitisaṃjñitaḥ || 7 ||\n \nvāmahastatalārambho dakṣānta itaraḥ smṛtaḥ |\nsṛṣṭau dakṣatale tāraṃ tadaṅguṣṭhādike kramāt || 8 ||\n \naṅgulīnāṃ tu daśake yāvadvāmakaniṣṭhikā |\nvinyasya daśavarṇāṃstu nyasedvāmatale'ntimam || 9 ||\n \nsthityākhye dakṣiṇāṅguṣṭhādārabhyāṅgulipañcake |\ntattalāntaṃ tu tārādyaṃ varṇaṣaṭkaṃ tu vinyaset || 10 ||\n \nvāmāṅguṣṭhāttattalāntaṃ vinyaset ṣaṭkamuttaram |\nsaṃhārākhye'kṣaraṃ nyasya vāmahastatale'ntimam || 11 ||\n \napyayākhyakrameṇaiva dakṣahastatalāvadhi |\ntato varṇagaṇaṃ śeṣaṃ nyaset praṇavapaścimam || 12 ||\n \ntarjanyā tattadaṅguṣṭhe tattadaṅguṣṭhakena ca |\ntarjanyādiṣu śākhāsu tattanmadhyamayā tale || 13 ||\n \nnyāsaṃ kuryādyathāyogaṃ tato'ṅganyāsamācaret |\nārabhya dakṣiṇāṅguṣṭhācchākhāsu daśasu dvija || 14 ||\n \nkramādvāmakaniṣṭhāntaṃ dakṣiṇādi taladvaye |\nhṛdādidvādaśāṅgāni bhāsvadrūpāṇi vinyaset || 15 ||\n \ndakṣiṇe madhyataḥ pajhaṃ prasphuratkiraṇojjvalam |\ngadāṃ vāmatale nyasyejjvalantīṃ svena tejasā || 16 ||\n \ndakṣe mahāprabhaṃ cakraṃ śaṅkhaṃ vāmatale nyaset |\nkirīṭaṃ dakṣiṇe haste śrīvatsaṃ vāmamadhmataḥ || 17 ||\n \nkaustubhaṃ dakṣiṇatale vanamālāṃ tathā'pare |\nśriyaṃ dakṣiṇahaste tu puṣṭiṃ vāmatale nyaset || 18 ||\n \naṅguṣṭhāddakṣiṇādādau vāmāntaṃ mūladeśataḥ |\ngāruḍaṃ vinyasenmantraṃ daśasvaṅguliṣu kramāt || 19 ||\n \nanena vidhinā pūrvaṃ hastanyāsaṃ samācaret |\nyā vibhoḥ paramā śaktirhṛtpajhakuharāntagā || 20 ||\n \nvāyavyaṃ rūpamāsthāya daśadhā saṃvyavasthitā |\nicchayā svapravāheṇa pāṇimārgeṇa nirgatā || 21 ||\n \nnāḍīdaśakamāśritya tā evāṅgulayo matāḥ |\nata eva dvijaśreṣṭha śaktyākhye prabhuvigrahe || 22 ||\n \npūrvaṃ mantragaṇaṃ nyasya tato bhūtamaye nyaset |\nvigrahe mantrasaṃghātaṃ yathā tadavadhāraya || 23 ||\n \nāmūrdhnaścaraṇāntaṃ ca dvādaśārṇaṃ nyasettanau |\nvyāpakatvena vinyasya pādādbhūyaḥ śiro'ntimam || 24 ||\n \nsṛṣṭisaṃsthitisaṃhāranyāsaṃ kuryāttataḥ param |\nmūrdhādipādaparyantaḥ sṛṣṭinyāsaḥ prakīrtitaḥ || 25 ||\n \npādādiśca śiro'ntastu saṃhṛtinyāsa ucyate |\nyathā'bhilaṣitaṃ kuryāt sarvathā karturicchayā || 26 ||\n \nmūrdhni vaktreṃ'sayugme ca kramāt savyetare hṛdi |\npṛṣṭhe nābhau tathā kaṭyāṃ jānunoratha pādayoḥ || 27 ||\n \nkrameṇa praṇavādyaṃ tu yāntaṃ dvādaśavarṇakam |\nvinyasedeṣa sṛṣṭyākhyo nyāsaḥ prokto yathārthataḥ || 28 ||\n \npraṇavādyānnyasedvarṇān sthāneṣu hṛdayādiṣu |\nahgopāṅgoktamārgeṇa sthitinyāsaḥ prakīrtitaḥ || 29 ||\n \npādayorjānunoḥ kaṭyāṃ nābhau pṛṣṭhe hṛdantare |\nsavyetaresayugme ca vaktre mūldhani ca nyaset || 30 ||\n \nyādivarṇāṃstu tārāntāneṣa saṃhārasaṃjñakaḥ |\ntato hṛdādisthāneṣu aṅgopāhgāni vinyaset || 31 ||\n \nnyasettu hṛdaye jñānaṃ yato vyajyeta tatra tat |\naiśvaryaṃ śirasoddeśe yasmādupari tiṣṭhati || 32 ||\n \nprākṛtaṃ tātvikaṃ vā'pi sarvatra munisattam |\nhṛdagnerūrdhvagāyāṃ tu śikhāyāṃ śaktimantrarāṭ || 33 ||\n \nbalaṃ cākhilagātrāṇāṃ tvaggataṃ vāyunā saha |\nmūrchitaṃ sarvagātrairyattadvīryaṃ hastayornyaset || 34 ||\n \nantarbodhasvarūpaṃ yat prākṛtadhvāntaśāntikṛta |\ntejastattaijase sthāne nyāsakāle samasyate || 35 ||\n \nyathoktavidhinā so'yaṃ vidhirūrdhvaṃ pravakṣyate |\ntataḥ pajhagadācakraśaṅkhān prāgvattu vinyaset || 36 ||\n \nkirīṭaṃ mūrdhni vinyasya vahnyarkāyutadīdhitim |\nśrīvatsaṃ vakṣaso'vāme pūrṇendusadṛśadyutim || 37 ||\n \nkaustubhaṃ hṛdaye nyasya caṇḍadīdhitilakṣaṇam |\nnānābjavanapuṣpotthāṃ vanamālāṃ ca kaṇṭhataḥ || 38 ||\n \nācāṃsāddhakṣiṇe bhāge nyasyā śrīruttare tathā |\npuṣṭiṃ gulphāvasāne ca garuḍaṃ corumūlataḥ || 39 ||\n \nbhāsvadrūpāṇi cāṅgāni cidekavibhavāni ca |\nkirīṭādīni cānyāni sarvāṇyābharaṇāni ca || 40 ||\n \nyathā prasiddharūpāṇi svasvakāntidharāṇi ca |\nmantranyāsaṃ tu kṛtvaivaṃ yathoddiṣṭakameṇa tu || 41 ||\n \nāmūlamantrāt sarvāsāṃ mudrāṇāṃ bandhamācaret |\nsvaṃ svaṃ udīrayanmantraṃ parameśvaravattataḥ || 42 ||\n \nsaṃcintya rūpamātmīyaṃ sābhimānaṃ mahāmate |\nmūlamantrābhijaptaṃ ca kusumaṃ ca śikhāvadhau |\nsvavigrahe tu śirasā dadyādgandhāmbubhāvitam || 43 ||\n"
}