{
    "filename": "Pārameśvara-5.txt",
    "content": "śrīḥ |\n\npañcamo'dhyāyaḥ |\n\nkṛtvaivaṃ tu tataḥ paścānmānasaṃ yāgamārabhet |\npadmāsanādikaṃ badhvā nābhau brahmāñcaliṃ dṛḍham || 1 ||\n \nmanasyuparataṃ kuryādakṣagrāmaṃ bahiḥ sthitam |\ncittaṃ buddhau vinikṣipya tāṃ buddhiṃ jñānagocare || 2 ||\n \njñānabhāvanayā karma kuryādvai pāramārthikam |\ncatuścakre navadvāre dehe devagṛhe pure || 3 ||\n \nkaṇṭhakūpadharārūḍhaṃ hṛtpadmaṃ yadadhomukham |\ntatkarṇikāvanermadhyade śamāśritya bhāvayet || 4 ||\n \nnābhimeḍhrāntare dhyāyecchaktiṃ cādhārarūpiṇīm |\nkālāgniṃ ca tadurdhve tu anantaṃ tasya copari || 5 ||\n \ntadūrdhve vasudhāṃ devīṃ caturbhiḥ pūritaṃ smaret |\nkanda nābhyavasānaṃ ca caturdhā bhājitaiḥ padaiḥ || 6 ||\n \nnābhau kṣīrārṇavaṃ dhyātvā tataḥ padmaṃ samutthitam |\nsahasradalasaṃyuktaṃ sahasrakiraṇāvṛtam || 7 ||\n \nsahasraraśmisaṃkāśaṃ tatpṛṣṭhe cāsanaṃ nyaset |\ndharmaṃ jñānaṃ ca vairāgyamaiśvaryaṃ ca caturthakam || 8 ||\n \navatārya svamantreṇa āgnoyādye catuṣṭaye |\ncatuṣkametadvinyasya yāvadīśānagocaram || 9 ||\n \ntatpūrvadigvibhāgādi yāvaduttaragocaram |\nnyasyādharmaṃ tathā'jñānamavairāgyamanaiśvaram || 10 ||\n \npuruṣākṛtayastvete bandhūkakusumojjvalāḥ |\nprāgīśānadigante tu prāgāgneyadigantare || 11 ||\n \nyātuvāruṇamadhye tu vāyavyavaruṇāntare |\nṛgvedādyaṃ catuṣkaṃ tu kṛtādyaṃ yugasaṅghakam || 12 ||\n \nīśānasomadiṅmadhye antakāgnidigantare |\nyāmyarākṣasamadhye tu somasāmīraṇāntare || 13 ||\n \ntanmūrdhni kālacakraṃ tu tanmadhye'vyaktapaṅkajam |\nvāyavyodbhūtanālaṃ tu vikārādhārasaṃsthitam || 14 ||\n \nbhūtānyādhāraśaktau tu tanmātrāḥ kālapāvake |\nvāgādikaṃ tathaivākṣamanantaṃ vyāpta saṃsthitam || 15 ||\n \nśrotrādikaṃ dharaṇyāṃ ca manaḥ kṣīrārṇave dvija |\nanantadalapadme tu ahaṅkāraḥ samāśritaḥ || 16 ||\n \ndviraṣṭakaṃ ca dharmādyamadhiṣṭāya ca dhī sthitā |\ntadūrdhvapajhe prakṛtirguṇasāmyavibhāginī || 17 ||\n \ndhāmatrayāśritaḥ kālo bhāvākhye puruṣasthitiḥ |\nādheyamabjasaṃbhūta sve vikāre svarūpiṇi || 18 ||\n \nsvayamādyantayo ruddhaṃ sūtre maṇigaṇo yathā |\nprāgādhārātmanā caiva viśvākāratayā tataḥ || 19 ||\n \nnānāmantrātmanā hyūrdhve nistaraṅgo hi tatvataḥ |\nabhyastavāsanānāṃ ca karmiṇāṃ karmaśāntaye || 20 ||\n \ntadicchāviṣkṛtānāṃ ca bhogakaivalyasiddhaye |\nanādyavidyāviddhānāmiyattaiṣā hyavastuni || 21 ||\n \nnātordhve tatvadṛṣṭīnāṃ tatvato vā'sti pauṣkara |\nna tiryakpṛṣṭhapūrve ca na heyādivikalpanā || 22 ||\n \nyā viśeṣavikalpaistu pratyastamitalakṣaṇā |\nśaktirbhagavato viṣṇoḥ sādhārākhyā'bhidhīyate || 23 ||\n \nprāgvadāsanasāmarthyaṃ bījamādāya cecchayā |\navyaktavyaktarūpā ca yathādityakadambakam || 24 ||\n \nbhāviprasaradharmitvādviśvabījacayasya ca |\nsāṃprataṃ saṃhṛtāṅgasya kūrmasaṃjñā vidhīyate || 25 ||\n \nyo viśvaṃ nirdahatyante kālavaiśvānarātmanā |\ndaivataṃ yasya bhagavān kūrmātmā lokapūjitaḥ || 26 ||\n \najahadbhagavacchakti sāmarthyaṃ punareva tat |\nanantaṃ savikalpānāṃ yadviśvāṅkuramavyayam || 27 ||\n \nnayatyūrdhvaṃ yathā kūrmo grīvāṃ svātmani saṃvṛ tām |\nśeṣākyaphaṇidaivatyaṃ tadanantaṃ hi gīyate || 28 ||\n \nāśrayaṃ bījabhūtānāṃ caturṇāṃ yanmahāmate |\ntadgandhaviṭapastasmādvyaktimabyeti pūrvavat || 29 ||\n \nbhūrātmā bhagavān yasminnabhimānākhyadevatā |\nphalaṃ rasātmakaṃ tasmādvyajyatyamṛtalakṣaṇam || 30 ||\n \nyasyābhimānikaṃ rūpaṃ kṣīrārṇavamanaśvaram |\ntasmādanantaratnotthakāntiṃ kamalamabjaja || 31 ||\n \nvyaktaṃ yasya ca vai śaktirnityā dahanalakṣaṇā |\ntadanantadalaṃ viddhi divyaṃ vikasitaṃ sitam || 32 ||\n \nparapūrveṇa bhedena ekadvitriguṇātmanā |\nsthitā buddhirvikāraistu saha cāṣṭābhirabjaja || 33 ||\n \nyatrādhidevatātvena vāgvikārā ṛgādayaḥ |\ntathā kālavikārā ye catvāraḥ kṛtapūrvakāḥ || 34 ||\n \ntatra rūpaṃ hi sarveṣāṃ sattāmātraṃ paraṃ smṛtam |\nvyaktikāraṇadhānābhiḥ sāṅgābhiraparaṃ tu tat || 35 ||\n \ntṛtīyamabhimānākyadevatādehalakṣaṇam |\ntasmādvai vāyudaivatyaṃ sparśatanmātrameva ca || 36 ||\n \njātā yasya sphuṭā vyaktirnānācakrāṅgalakṣaṇā |\ntasmādākāśadaivatyaṃ śabdamutpannamabjaja || 37 ||\n \nsarvāṅgasaṃhṛtā cakravyaktiryasyāmalaṃ vapuḥ |\ngīyate vyomavṛttaṃ tat pradhānakamalālayam || 38 ||\n \nyasyāntasthāni bhūtāni yasmin sarvaṃ pratiṣṭhitam |\nyasmādunmeṣapūrvaṃ hi mahatpralayapaścimam || 39 ||\n \npravartate kālatānaṃ bhedakṛt sarvavastuṣu |\nvāṅbhātreṇaiva bhinnasya abhinnasyaiva tatvataḥ || 40 ||\n \njñānādiguṇabṛndasya brahnaṇaścaturātmanaḥ |\nnityoditatvānnityatvādvyāpakatvāt paraṃ padam || 41 ||\n \npūrṇatvāt ṣaḍguṇatvācca na kālo labdhagocaraḥ |\nśabdādādityadaivatyamahaṅkāraṃ mahāmate || 42 ||\n \nmanaśca candradaivatyamahaṅkārādabhūttataḥ |\nbuddhiḥ prakāśadaivatyā vyaktānandātmano vibhoḥ || 43 ||\n \ndaḷādikarṇikāntāyāḥ sūryapūrvādikalpanā |\npradhānakamalasyaiṣā mūrtirguṇamayī smṛtā || 44 ||\n \nbuddhyādīnāṃ ca tatvānāṃ kāraṇaṃ yadanaśvaram |\navyaktākhyaṃ mahābuddhe hyabhinnaguṇamūrtibhṛt || 45 ||\n \nsvaguṇānadharīkṛtya svapratiṣṭhaṃ pravartate |\nadyātmalakṣaṇāvṛttiḥ sarvāḥ saṃhṛtya vai hṛdi || 46 ||\n \nutpadyante hi caitasmādbhāvāḥ sarve dvijottama |\nvipadyante'tra vai bhūyastasmātpajhaṃ paraṃ tvidam || 47 ||\n \ncidādityakalājālaṃ grāhyagrāhakalakṣaṇam |\nsaṃkrāntaṃ yatra svaṃ dhāma svasāmarthyaṃ ca vetyapi || 48 ||\n \nvimalākhyā vimalatā jñānaśakti rjñatābjaja |\nprabhvyākhyā prabhutā caiva satyasaṃjñā ca satyatā || 49 ||\n \nnityākhyā nityatā caiva prakāśākhyā prakāśatā |\nanantatā hyanantākhyā kalā kamalasaṃbhava || 50 ||\n \nsahānugrahaśaktyā vai jñeyā'nugrahatā parā |\ndvicatuṣkaṃ kalānāṃ yat svapratiṣṭhaṃ hi vartate || 51 ||\n \nsaṃvartate paraṃ caiva punareva nivartate |\nparāparavibhāgena kalāstvetāścidātmanaḥ || 52 ||\n \nproktāḥ kamalasaṃbhūta yāsāmānantyamuttamam |\nyathākrameṇa sarveṣāṃ dhyānamākarṇayāmalam || 53 ||\n \nśānatmujjhitaceṣṭaṃ ca sitamantarmukhaṃ sthitam |\nādheyolliṅgitākāramādhārākhyaṃ smaret prabhum || 54 ||\n \nkūrmamudrānvitaṃ kūrmavaktraṃ niṣṭhaptarukmabham |\nśahkhapajhadharaṃ kūrmaṃ svastikena sthitaṃ smaret || 55 ||\n \nmuñcantamaniśaṃ tejo dehādbhīṣaṇamutkaṭam |\ntiryagūrdhvaṃ ca dhātāraṃ jvālājālamivoccvalam || 56 ||\n \nanantaśaśisaṃkāśamanantamatha saṃsmaret |\nsahasraphaṇamālāḍhyaṃ sahasrabhujabhūṣitam || 57 ||\n \nsvapāṇisaṃpuṭenaiva śobhayan svāntabhūsthalam |\nsitāravindaśaṅkhākṣasūtracakrakarānvitam || 58 ||\n \npatanāśaṅkibuddhervai vitrastamanasastu ca |\nmā bhairityabhayaṃ yacchannābrahnabhavanasya ca || 59 ||\n \nniḥśeṣaratnahemāṅgāṃ prābṛṭchriyamivoccvalām |\npajhāsanenopaviṣṭāṃ dhyāyet pajhāñjaliṃ dharām || 60 ||\n \nphullakundāvadātaṃ ca sitasnigdhajaṭādharam |\ndhmāyamānaṃ sitaṃ śaṅkhaṃ muktādāmairalaṅkṛtam || 61 ||\n \nvistīrṇasarvāvayavaṃ vikṣiptorudvayaṃ sthitam |\nvikṣiptajānupādaṃ ca saṃsmartavyaṃ payonidhim || 62 ||\n \nsupavkāmraphalaśyāmapāṇipādatalojjvalam |\nraktākṣaṃ ca tathā viprakīrṇakeśaṃ smitānanam || 63 ||\n \npajhāsanenopaviṣṭamalimālāśatākulam |\npajhamudrānvitaṃ pajhaṃ sudīrghacaraṇaṃ smaret || 64 ||\n \ntuhinācchopalasvacchamuktāphalaśaśiprabhāḥ |\nmṛgendraskandhavadanā dharmajñānādayaścatuḥ || 65 ||\n \npajharāgapravālāgnisaddāḍimaphalojjvalāḥ |\nantardayoparaktāśca rājarājeśvaropamāḥ || 66 ||\n \ndviraṣṭavarṣavadviddhi catvāro 'dharmapūrvakāḥ |\nhemacampakakhadyotaharitāladalojjvalāḥ || 67 ||\n \nvājivaktrāḥ smṛtā vedāḥ saṃpūrṇanaralakṣaṇāḥ |\nevaṃ vṛṣendravadanā yugā brahnan kṛtādayaḥ || 68 ||\n \nsupavkāmrātasīpuṣpanīlābjaśukasannibhāḥ |\nsarve sadvastrasatpuṣpasadalaṅkaraṇānvitāḥ || 69 ||\n \nśaṅkhapajhadharāḥ sarve varābhayakarāstu vai |\nādheyacakravinyastamastakā svātmasiddhaye || 70 ||\n \nsamarpitāntaḥkaraṇāḥ parasmin mantrakāraṇe |\nyugāntārkāgnisaṅkāśasvagomaṇḍalamadhyagam || 71 ||\n \nsvamudrānvitapāṇiṃ ca valgantaṃ hetirāṭ smaret |\ncintyamavyaktapajhaṃ ca himahemāgnibhāsvaram || 72 ||\n \nśāntamaṣṭabhujaṃ saumyaṃ saṃsthitaṃ svastikena tu |\nsphaṭikopalakāntiṃ ca ciddhanaṃ dhruvamavyayam || 73 ||\n \nsarvaśaktinidhiṃ dhyāyedamūrtaṃ citprabhākaram |\nsarve svavibhavāntasthāstatrādhārātmano vibhoḥ || 74 ||\n \nsvasattābhāsitaṃ satvaṃ guṇasatvādvilakṣaṇam |\nvibhavaṃ viddhi viprendra jvālaughaṃ kacchapātmanaḥ || 75 ||\n \nsvabhogaṃ nāganāthasya bhūḥ kṣiteḥ kāñcanī tathā |\nāsāramāmṛtaṃ divyaṃ vīcyoghaistu samanvitam || 76 ||\n \nkṣīrodakīyavibhavaṃ parijñeyamanaśvaram |\nbījakośaṃ sakiñjalkaṃ kamalasya dalānvitam || 77 ||\n \ndharmādyasya catuṣkasya sadvivekaṃ sunirmalam |\ndvi dvikasyā dharmāderavidyāvibhavaṃ mahat || 78 ||\n \nvākprapañcamaheyaṃ yat tadṛgādigaṇasya ca |\nvibhavaṃ ca kṛtādīnāṃ mahatkalpāntamātruṭeḥ || 79 ||\n \ncakrasya vibhavaṃ viddhi bhramaṃ māyāśrayaṃ hi yat |\ngauṇīvṛttirameyā yā vibhavaṃ prākṛtaṃ hi tam || 80 ||\n \nvimalādikalājālaṃ pauruṣaṃ vibhavaṃ smṛtam |\nvibhormantrātmanascedamaśeṣamamarārcitam || 81 ||\n \nāmahanmantranāthebyo nānāmantragaṇaṃ hi yat |\nsvaśaktinicayopetaṃ tadviṣṇoḥ paramātmanaḥ || 82 ||\n \nvibhavaṃ kamalodbhūta jñātvaivaṃ saṃyajet sadā |\nśabdavyaktistadūrdhve tu sthitārkendvagnilakṣaṇā || 83 ||\n \ntridīptibhāsvarā nāḍī tvavyaktadhvanivigrahā |\nvyaktacakratrayasyordhve vartate yā mahāmate || 84 ||\n \nniḥsṛtā brahnarandhreṇa gatā sūryapathāt param |\nvāyudvāreṇa pātālaṃ bhitvā yātā svagocaram || 85 ||\n \nsaṅkalpaviṣayaḥ sarvastadbaddhaḥ pratitiṣṭhati |\nsūtre maṇigaṇo yadvanmadhyanāḍī hyataḥ smṛtā || 86 ||\n \nlakṣyasthāne tu pūrvokte tasyāmabhyantare tu vai |\nsaṃpuṭe śaśisūryākhye nimeṣonmeṣalakṣaṇe || 87 ||\n \ntatrābjaṃ cārkamālambya parā vāgbhramarī sthitā |\nyā sarvamantrajananī śaktiḥ śāntātmano vibhoḥ || 88 ||\n \nnadantī varṇajaṃ nādaṃ śabdavrahneti yaḥ smṛtaḥ |\nakārapūrvo hāntaśca dhārā santānarūpadhṛk || 89 ||\n \nnādāvasānagagane devo'nantaḥ sanātanaḥ |\nvaradābhayadenaiva śaṅkacakrāhkitena tu || 90 ||\n \ntrailokyadhṛtidakṣeṇa yuktaḥ pāṇidvayena tu |\nśāntaḥ saṃvitsvarūpastu bhaktānugrahakāmyayā || 91 ||\n \nanaupamyena vapuṣā hyamūrto mūrtatāṃ gataḥ |\ntasmādāvāhanaṃ kuryādyathā tadavadhāraya || 92 ||\n \nsvaśaktyādhiṣṭhitaṃ kṛtvā svasvabhāvasvabhāvayā |\ngrāhyagrāhakarūpāyā evamavyaktapuṣkaram || 93 ||\n \nsamāste kevalaṃ śuddhamīṣatkālalavaṃ dvija |\nsāmānyacinmayo bhūtvā sāṃprataṃ śaktayaḥ kalāḥ || 94 ||\n \nasmitā lakṣaṇaṃ dharmaṃ svakaṃ samyaṅnirasya ca |\nmavartate tannirāsāt ānandamatulaṃ dvija || 95 ||\n \nsvaprakāśamanaupamyaṃ tamicchenmantramavyayam |\nparicchedyāṃ digādyaistu prakāśākāśavartinīm || 96 ||\n \nkṛtvāśritya kalāmūrtiṃ samanantaramabjaja |\nvihāyomadhyadeśaṃ ca prakāśagahanāttataḥ || 97 ||\n \ndhṛtiśaktyāsane sve'tha upaviśya yathāsukham |\nvidyādehena sūkṣmeṇa bhūtadehānukāriṇā || 98 ||\n \nathānandakadambaṃ tadyatsvarūpaṃpṛthak sthitam |\nrañjayecchāstradṛṣṭena vyavahāragatena ca || 99 ||\n \nsvakenālambanenaiva devatālakṣaṇena ca |\nmaṇiryathā vibhāgena nīlapītādibhiryutaḥ || 100 ||\n \nrūpabhedamavāpnoti dhyānabhedāttathā vibhuḥ |\nevaṃ pravartate samyaṅbhantrarūpaṃ parātmakam || 101 ||\n \nhṛtpuṇḍarīkamadhyasthaṃ caitanyajyotiravyayam |\nkadambagolakākāraṃ viśvarūpaṃ maṇiprabham || 102 ||\n \nratnadīpasamākāramacchinnaprasaraṃ mahat |\nśrotrapūrvaiḥ kharandhraistu raśmayastasya nirgatāḥ || 103 ||\n \nchedrapūrṇādyathā kumbhānmahādīpayutāddvija |\nyāti bhāsāṃ gaṇo bāhye śarīrādevameva hi || 104 ||\n \nmāntro raśmisamūhastu nāḍībhiḥ prasaredvahiḥ |\napratyakṣaḥ sadākṣāṇāṃ mantrātmā yadyapi dvija || 105 ||\n \ntathā'pyanena nyāyena pratyakṣamupalabhyate |\nbahiḥ sthitaṃ yadbhūtānāṃ kṣmādīnāṃ guṇapañcakam || 106 ||\n \ntena taccopalabdhavyaṃ pratyakṣeṇa parokṣakam |\ntasya bhaumo guṇasthairyaṃ tadguṇena hi sā sthirā || 107 ||\n \nparasparānubhāvena saṃvittau tadupāruhet |\nāhlādo yastadīyo hi sa toye copalabhyate || 108 ||\n \ntauyo guṇastu tasyāsti kathaṃ syādanyathā mune |\nsmṛtamātreṇa mantreṇa āhalādo manaso mahān || 109 ||\n \nrūpātmanā pariṇataḥ sa cāgnau pārameśvaraḥ |\nyo rūpākhyo guṇaścāgneḥ sa mantrātmani tiṣṭhati || 110 ||\n \ntejo vinā yato dyānaṃ kutracinnopapadyate |\nsparśadharmo hi yo vāyoḥ sa tadīyo mahāmune || 111 ||\n \nyo vāyavyo guṇaḥ sūkṣmaḥ sa ca mantratanau sthitaḥ |\nsa cāntaḥkaraṇenaiva saṃyame syāttadutthitaḥ || 112 ||\n \nyadākāśasya śūnyatvamasti tat syāttadudbhavam |\nsa mantrātmani saṃśliṣṭo guṇo hyasti mahāmate || 113 ||\n \nagrāhyatvācca karaṇaiḥ prākṛtairbhāvanāṃ vinā |\nityevaṃ mantrasāmarthyaṃ purā jñātvā yathārthataḥ || 114 ||\n \nsannidhānaṃ bhavedyena pūjākāle hyupasthite |\ntasminnaṅgāni vinyasya prāk saṃpūrṇaguṇāni ca || 115 ||\n \nsvamantrairarcayedeva sthānabhedaṃ vinā tataḥ |\ntasmin kadambakusumasadṛśe mantragolake || 116 ||\n \ndvādaśākṣaramantreṇa abhinnena tu sāṃpratam |\nvyaktimāpadyate tasmāddhyeyā hṛtpajhamadhyagā || 117 ||\n \nyā parā prakṛtirvāṇī cidrapā nirmalātmikā |\npūritādhyakṣabhāvena niṣkalena mahātmanā || 118 ||\n \nśarīramiva jīvena sthūlaṃ sūkṣmaṃ dvilakṣaṇam |\nmūlamantrāditaḥ prāgvat sarvamantragaṇasya ca || 119 ||\n \nkaranyāsaṃ vinā dehe nyāsaṃ tasya ca saṃsmaret |\nsṛṣṭisaṃsthitisaṃhāranyāsaṃ cāpi tathā'caret || 120 ||\n \ntataḥ khābjakhamadhyāttvapyūrdhvasthāt saṃsmareccyutām |\ngaṅgāṃ bhagavato mūrdhni tenāmṛtajalena tu || 121 ||\n \narghyādyakhilabhogānāṃ kāryā vai śubhakalpanā |\nyaṃ yaṃ saṃkalpayedbhogaṃ taṃ taṃ bhāvyasudhāmayam || 122 ||\n \npatantamambarādvegādamṛtāṃśupariplutam |\nsākṣādamṛtarūpaistu taistairamṛtasaṃbhavaiḥ || 123 ||\n \nbṛṃhitaṃ muditaṃ magnaṃ mantrarāṭ smaret |\ntatastu devadevasya ardhyaṃ datvā yathāvidhi || 124 ||\n \nsannidhiṃ sannirodhaṃ ca sāṃmukhyaṃ ca samācaret |\nhṛdayādīni cāṅgāni lāñchanaṃ kamalādikam || 125 ||\n \nbhūṣaṇaṃ ca kirīṭādyaṃ lakṣmyādyāḥ śaktayastathā |\ngaruḍo mūrtayo vānyā dehe devasya yāḥ sthitāḥ || 126 ||\n \nvyāpakasya tathātvena sve sve sthāne prabhātmakāḥ |\ntaddehasaṃsthitāḥ sarve pūjanīyāḥ krameṇa tu || 127 ||\n \nparivāraṃ vinā mantraiḥ svaiḥ svairarghyādibhirdvija |\nlayayāgo hyayaṃ vipra hṛdādiṣvanukīrtitaḥ || 128 ||\n \ntasmāddhatkarṇikādhāre mūrtau vā yatra kutracit |\nmūlamantraśarīrasthaṃ parivāraṃ yajet sadā || 129 ||\n \nyāga eṣa layākhyastu saṃkṣiptaḥ sarvasiddhidaḥ |\nmantrarāṭ karṇikāmadhye lakṣmyādyāḥ kesarādiṣu || 130 ||\n \nsākārāḥ kevalāḥ sarve yatra bhogābhidhaḥ sa tu |\nkevalena ca yāgena pṛthagbhūtena nārada || 131 ||\n \npūjanaṃ kamalādīnāmadhikārābhidhaḥ sa tu |\nevaṃ kṛtvā layākhyaṃ tu yāgaṃ bhogābhidhaṃ tathā || 132 ||\n \ntataḥ kramādyajeddevaṃ bhogairamṛtasaṃbhavaiḥ |\nsusamastādibhiḥ samyaktāmbūlāntairyathoditaiḥ || 133 ||\n \nsarvaṃ kṛtvā yathāyogaṃ yāvadātmanivedanam |\nmānasān jayaśabdāṃśca kṛtvā vijñāpayedidam || 134 ||\n \nsvāgataṃ tava deveśa sannidhiṃ bhaja me'cyuta |\ngṛhāṇa mānasīṃ pūjā yathārthaparibhāvitām || 135 ||\n \njñātvā tu suprasannaṃ ta prasādābhimukhaṃ prabhum |\nvistareṇa dvijaśreṣṭha mānasaṃ yāgamārabhet || 136 ||\n \nsaṃkalpajanitairbhogaiḥ pavitrairakṣayaiḥ śubhaiḥ |\nsāṃsparśairaupacārākhyaistathā cābhyavahārikaiḥ || 137 ||\n \nmahadrapaiḥ prabhūtaistu saptalokasamudbhavaiḥ |\nyathoditaistu vidhivadutkṛṣṭataralakṣaṇaiḥ || 138 ||\n \nevaṃvidhāṃstu tān bhogān sadbhaktyā vinivedya ca |\nsamuccaran dhiyā mantraṃ prasannenāntarātmanā || 139 ||\n \ngajāśvadhenuyānāni suvastrālaṅkatāni ca |\nnivedyacānta rmānāni grāhayantaṃ smarettataḥ || 140 ||\n \nātmānaṃ sasutān dārān sarvasvena samāyutān |\nnivedya praṇato mūrdhnā ānandāśrusamanvitaḥ || 141 ||\n \nkāmadhenumayīṃ mudrāṃ manasā mantrasaṃyutām |\nbadhvā saṃcintayedviṣṇoḥ sarvakāmaprapūraṇīm || 142 ||\n \ntato viśeṣayajanaṃ kalpayedacyutasya tu |\nsauvarṇapuṣpasaṃpūrṇamañjaliṃ saṃprasārya ca || 143 ||\n \nmūlamantraṃ samuccārya prayatnaiḥ pūrakādikaiḥ |\ndīrghaghaṇṭāravaprakhyaṃ yāvattatsaṃbhavāvadhi || 144 ||\n \nsphuradraśmicayākīrṇaṃ vahnyarkenduśataprabham |\ndhyātvā nārāyaṇaṃ devamañjalau sannirodhayet || 145 ||\n \ntamañjaliṃ kṣipenmūrdhni tasmin vai mantravigrahe |\nardhyaṃ nivedayedbhūyaḥ punaḥ puṣpāñjaliṃ śubham || 146 ||\n \nmudrāṃ sandarśya mūlākhyāṃ mānasīṃ japamārabhet |\nsaṃkhyāhīnaṃ yathāśakti ghaṇṭākhyakaraṇena ca || 147 ||\n \nbhogasthānagatānāṃ ca lakṣmyādīnāṃ krameṇa tu |\nmanasā darśayenmudrāṃ japaṃ kuryāt sakṛt sakṛte || 148 ||\n \nstotramantraiḥ pavitraiśca stutvā samyak prasādayet |\nevaṃ krameṇa viprendra kṛtvā yāgaṃ tu mānasam || 149 ||\n \nhomaṃ tathāvidhaṃ kuryānmokṣalakṣmīpradaṃ śubham |\nnābhicakrāntarasthaṃ tu dhyāyedvahnigṛhaṃ mune || 150 ||\n \ntrikoṇaṃ triguṇenaiva avyaktenāvṛtaṃ pari |\ndhyānāraṇiṃ tu nirmathya cidagnimavatārya ca || 151 ||\n \nsuśuddhaṃ saṃskṛtaṃ dīptaṃ sadaivordhvaśikha dvija |\nvāsudevātmakaṃ yasmāt sa vasatyantarātmasu || 152 ||\n \nproccarenmūlamantraṃ tu yāvacchabdasya gocaraḥ |\ntatrasthamāhareddivyamāhlādājyāmṛtaṃ param || 153 ||\n \nbrahnasarpissamudrādyannistaraṅgāt paricyutam |\ngṛhītvā'mṛtamārgeṇa brahyarandhreṇa saṃviśet || 154 ||\n \nhṛdayānmadhya mārgeṇa cinmayena sadīptinā |\nprollasantaṃ smarenmantraṃ vrahnaśaktyupabṛṃhitam || 155 ||\n \nsvakāraṇāgnau nābhisthe ya ūrdhvendhanavat sthitaḥ |\nsvabhāvadīptabrahnāgnau paritaścodarojjvalam || 156 ||\n \nsmṛtvā yantraṃ tu tanmūrdhni patamānaṃ dvijāmbarāt |\ncintayedā mṛtaṃ tvājyaṃ purāvaccāhṛtaṃ dvija || 157 ||\n \ncidagnimevaṃ santarpya nābhau mantrasvarūpiṇam |\njvālāgrāvasthitaṃ caiva bhūyo hṛtpaṅkaje smaret || 158 ||\n \nproccārayaṃśca mantreśaṃ plutaṃ dhyānasamanvitam |\nkṛtvaivamekasandhānaṃ sthānadvayagatasya ca || 159 ||\n \nviṇṇormantrasvarūpasya nānāmantrātmakasya ca |\nsarvaṃ tu vinyaset paścāttasmin karmakṛtaṃ ca yat || 160 ||\n \ntoyapuṣpākṣataiḥ pūrṇaṃ bhāvayeddakṣiṇaṃ karam |\ntanmadhye niṣkalaṃ mantraṃ saṃsmaret kiraṇākulam || 161 ||\n \nyāgotthāṃ phalasaṃpattiṃ lakṣmīrūpāṃ vicintya ca |\nmūlamantraṃ samuccārya pāṇimadhye tathā smaret || 162 ||\n \nbhūyaśca niṣkalaṃ mantraṃ tasyāmupari bhāvayet |\nsaśīrṣe jānunī bhūmau kṛtvā viṣṇornivedayet || 163 ||\n \nprasādābhimukhenātha tena taccātmasātkṛtam |\nbhāvanīyaṃ dvijaśreṣṭha parituṣṭena cādarāt || 164 ||\n \nnirvṛtte puruṣārthe tu hṛdaye bāhyato'pi vā |\nkramānmantragaṇaṃ smṛtvā yātaṃ mantreśvare layam || 165 ||\n \nmantravyaktiṃ svasaṃkalpaśaktāvatha śamaṃ nayet |\nsaha saṃkalpaśaktyā vai vidyāmūrtiṃ svakāṃ tataḥ || 166 ||\n \nsvakalāsu layīkuryāt kalājātaṃ tathā'tmani |\nprāgvadānandasandohaparipūrṇaṃ tu jāyate || 167 ||\n \nbahiryajāmīti yadā saṃkalpaṃ manasā kṛtam |\ntadā saṃhṛtya tāṃ vyaktimāste madhyāhnasūryavāt || 168 ||\n \nvisarjayennataṃ yāvanna kṛtā bāhyataḥ kriyāḥ |\nnyasanīyo hyasau yasmānmaṇḍalādiṣu vastu ṣu || 169 ||\n \nsṛṣṭikameṇa saṃhṛtya ādhāraṃ yat puroditam |\njñānināṃ vigalatyeṣa svabhāvāttatvavedinām || 170 ||\n \nniṣkiyāṇāṃ mahābuddhe niṣpannānāṃ svakarmaṇā |\nvikāsameti cānyeṣāṃ nityākāraratātmanām || 171 ||\n \nmantrakriyāratānāṃ ca nānātvenā samātmanām |\ndhṛtamacyutaśaktyā vai hyaparicyutasattayā || 172 ||\n \nsadvi kalpasvarūpaṃ ca viśvāsanamidaṃ dvija |\nvidhṛtaṃ vibhunā vyāptaṃ svasāmarthyena yadyapi || 173 ||\n \ntatrāpi taccharīrāṇāṃ jīvānāṃ tannivāsinām |\nsvaśaktyānugṛhītānāṃ tamākramya mahāmate || 174 ||\n \nnānāmantrātmanā tvāste tasminnānāvidhātmani |\nityevamuktamādhārasvarūpaṃ hi yathā sthitam || 175 ||\n \njāyate yatparijñānāt karmiṇāṃ karmasaṃkṣayaḥ |\nayaṃ yo mānaso yāgo jvaravyādhilayāpahaḥ || 176 ||\n \npāpopasargaśamano bhavābhāvakaro dvija |\nsatatābhyāsayogena dehapātāt pramocayet || 177 ||\n \nyastvevaṃ parayā bhaktyā sakṛdācarate naraḥ |\nkramoditena vidhinā tasya tuṣyāmyahaṃ mune || 178 ||\n \nyājakānāṃ ca sarveṣāṃ pradhānatvena vartate |\ntārayet svapitṝn sarvān yātāneṣyāṃśca sāmpratam || 179 ||\n \nkiṃ punarnityayukto yastadbhāvagatamānasaḥ |\nmantrārādhanamārgasthaḥ śraddhābhaktisamanvitaḥ || 180 ||\n \nna tasya punarāvṛttiḥ sa yāti paramaṃ padam |\njñātvaivaṃ yatnato nityaṃ kuryādyāgaṃ tu mānasam || 181 ||\n \nidaṃ rahasyaṃ paramaṃ mayoktaṃ te'dya nārada |\nnāśiṣyāṇāṃ ca vaktavyaṃ nābhaktānāṃ kathaṃcana || 182 ||\n \natyantabhavabhītānāṃ bhaktānāṃ bhāvitātmanām |\nidaṃ rahasyaṃ vaktavyaṃ samyagbhāvaṃ parīkṣya ca || 183 ||\n"
}