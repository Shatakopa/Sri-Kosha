{
    "filename": "Pārameśvara-2.txt",
    "content": "śrīḥ |\n\nkriyākāṇḍe dvitīyo'dhyāyaḥ |\n\nśāṇḍilyaḥ |\nathādhikārasiddhyarthaṃ snānaṃ vakṣyāmi pūrvataḥ |\nyena bhakto'bhiṣiktastu syādarho yāgahomayoḥ || 1 ||\n \nsnānaṃ tu dvividhaṃ kuryānmalasaṃkaraśuddhaye |\nsāmānyavidhinā snātvā viśeṣavidhinā tataḥ || 2 ||\n \nsāmānyaṃ laukikaṃ snānaṃ viśiṣṭaṃ mantrasaṃskṛtam |\ntaccāpi śaucapūrvaṃ syāttadādau kathayāmi te || 3 ||\n \nbrāhmaṃ muhūrtamāsādya udayātpūrvameva ca |\nmantrajñaḥ prayataḥ kuryādvidhidṛṣṭena karmaṇā || 4 ||\n \nsaṃprabuddhaḥ prabhāte tu utthāya śayane sthitaḥ |\nnāmnāṃ saṃkīrtanaṃ kuryāt ṣoḍaśānāṃ prayatnataḥ || 5 ||\n \noṃ namo vāsudevāya namaḥ saṃkarṣaṇāya te |\npradyumnāya namaste'stu aniruddhāya te namaḥ || 6 ||\n \nkramaśaḥ keśavādīnāṃ yāvaddāmodaraṃ dvija |\nnamo namaḥ keśavāya namo nārāyaṇāya ca || 7 ||\n \nmādhavāya namaścaiva govindāya namastataḥ |\nviṣṇave'tha namaskuryānnamaste madhusūdana || 8 ||\n \nnamastrivikramāyātha vāmanāya namastataḥ |\nśrīdharāya namaścātha hṛṣīkeśāya oṃ namaḥ || 9 ||\n \nnamaste padmanābhāya namo dāmodarāya ca |\ndivyānāmavatārāṇāṃ daśānāmatha kīrtanam || 10 ||\n \nekaśrṛṅgādikānāṃ tu vihitaṃ kramaśaḥ prabhoḥ |\nnamaste mīnarūpāya kamaṭhāya namo namaḥ || 11 ||\n \nnamo'stvādivarāhāya nārasiṃhāya te namaḥ |\nnamo vāmanarūpāya namo rāmatrayāya ca || 12 ||\n \nkuṭhārajyāhalāstrāya namaḥ kṛṣṇāya vedhase |\nkalki viṣṇo namaste'stu pūrvaṃ sapraṇavaṃ dvija || 13 ||\n \nyathāsthitakrameṇaiva bhedāṃstvetān harervibhoḥ |\nnamaskuryāt prabhāte tu yāgānte tu dinakṣaye || 14 ||\n \nśabdenoccatareṇaiva saṃhṛ ṣṭijananena tu |\nstotrāṇi cātha mantrāṇi udīryānyāni vai tataḥ || 15 ||\n \nityevamādibhiḥ stotrairabhiṣṭūya śriyaḥ patim |\nidaṃ vijñāpayāmāsa haraye varadāyine || 16 ||\n \nharirharirbruvaṃstalpādutthāya bhuvi vinyaset |\nnamaḥ kṣitidharāyoktvā vāmapādaṃ mahāmate || 17 ||\n \nbahirnirgamanārthaṃ tu sañcālyādau tameva hi |\njalasaṃpūrṇapātraṃ ca astramantroddhṛtaṃ mune || 18 ||\n \ndevāgnigirigoṣṭheṣu nadyāṃ vā na śmaśānake |\nvalmīke mūṣikāsthāne vṛkṣamūle surālaye || 19 ||\n \njalāntare ca mārge ca na gṛhṇīyāt kadācana |\ndeśe manorame grāhyā vihāya caturaṅgulam || 20 ||\n \nprāṇyaṅgatuṣabhasmāsthikāṣṭhaloṣṭavivarjitam |\nparaśaucāvaśiṣṭaṃ yacchreyaḥkāmaiḥ sadā naraiḥ || 21 ||\n \nanaṅgārāmanūṣārāṃ tathā kṛṣṇāmavālukām |\nśastrādinā'strajaptena nikhanecchubhadeśagām || 22 ||\n \nmṛdaṃ doṣavinirmuktāṃ tatastenaiva cāharet |\nsnānopakaraṇaṃ cānyacchamīśākhāḥ sapallavāḥ || 23 ||\n \narkanyagrodhakhadirakarañjakakubhādikam |\nśarajodumbarāśvatthaplakṣadarbhāṃśca vaiṇavān || 24 ||\n \nāmrāṅkuramapāmārgamarjunaṃ dhātakīṃ śamīm |\nanyāni ca pavitrāṇi teṣu saṃpannamāharet || 25 ||\n \nyathāvasarametadvai nṛpavat saṃprayojya ca |\nkūpasnānaṃ na kurvīta taṭākādiṣu satsu ca || 26 ||\n \nteṣu nālpodake snāyāttīrtheṣu bahuvāriṣu |\neteṣvapi tu na snāyāt satyāṃ sariti sādhakaḥ || 27 ||\n \nsaritsvapi ca sarvāsu viśiṣṭāḥ syuḥ samudragāḥ |\ntāsāmapi viśiṣṭāḥ syuḥ sarvāḥ prāksrotasaḥ sadā || 28 ||\n \nnadīnāmapi sarvāsāṃ dakṣiṇaṃ tīramuttamam |\nprāksrotasaḥ sravantyastu yatra codaṅmukhasthitāḥ || 29 ||\n \nprāktīraṃ tatra tīrthaṃ syāt sarvapāpapraṇāśanam |\nkūpāddaśaguṇā vāpī vāpyā daśaguṇā nadī || 30 ||\n \nnadyāṃ snānaphalaṃ snātustathā tasyāḥ samudragāḥ |\ntathā daśaguṇaṃ tasyāḥ prāksrotāḥ kurute phalam || 31 ||\n \nprāksrotasodaṅmukhāyāḥ prāktīre'nantakaṃ phalam |\npūrvaṃ tu kṣālite tīre saṃprokṣya sthāpayet pṛthak || 32 ||\n \njalasaṃpūrṇapātraṃ ca astramantroddhṛtaṃ mune |\nśaucārthaṃ mṛdamāhṛtya jalakūle nidhāya vai || 33 ||\n \nmanorame śucau deśe tṛṇānnikṣipya bhūtale |\ndivāsandhyāsu karṇasthabrahmasūtra udaṅmukhaḥ || 34 ||\n \nkuryānmūtrapurīṣe tu rātrau ceddakṣiṇāmukhaḥ |\nna kuryādbhuvi viṇmūtre saṃbhavaddīrghajantuṣu || 35 ||\n \nna cāpsu na girau cāpi catvareṣu catuṣpathe |\nna rājamārge no vīthyāṃ na devāyatane kvacit || 36 ||\n \nna śmaśāne na caitye ca na bhasmani na govraje |\nna grāmamadhye viprendra kurvītāpyanyathāvidhi || 37 ||\n \nātmacchāyāṃ tarucchāyāṃ na meheta kadācana |\navakuṇṭhyottamāṅgaṃ tu na paśyeddiggaṇaṃ malam || 38 ||\n \ntathā jyotīṃṣyapaśyaṃśca devatāyatanāni ca |\npurīṣaṃ gudasaṃyuktaṃ kāṣṭhaparṇatṛṇādibhiḥ || 39 ||\n \nvāmahastena sammārjya tena hastatalena tu |\ngṛhītaśiśnaścotthāya jalakūlaṃ samāśrayet || 40 ||\n \nūrudvayāntarasthena gudaṃ mṛddāyinā'pi ca |\ndākṣiṇyajānorbāhyaṃ ca dīyamānajalena ca || 41 ||\n \nvāmena dakṣiṇenaiva pāṇinā kukkuṭāsanī |\naspṛṣṭatīrthaḥ śaucārthaṃ mṛdbhirabhyuddhṛtairjalaiḥ || 42 ||\n \ngandhalepakṣayakaraṃ śaucaṃ kuryādatandritaḥ |\ntisro liṅge mṛdo deyā ekaikāntaramṛttikāḥ || 43 ||\n \npañca vāmakare deyāstisraḥ pāṇyorviśuddhaye |\nmūtrotsarge śuddhireṣā purīṣasyāpyanantaram || 44 ||\n \nardhaprasṛtimātraṃ tu prathamā mṛttikā smṛtā |\ndvitīyā ca tṛtīyā ca tadardhā parikīrtitā || 45 ||\n \nbiḍālapadamātraṃ tu tadūrdhvā parikīrtitā |\npañcāpāne mṛttikāḥ syustathaivāntaramṛttikāḥ || 46 ||\n \ndaśa vāmakare deyāḥ sapta tūbhayahastayoḥ |\npādābhyāṃ tisṛbhiḥ śuddhirjaṅghāśuddhiśca pañcabhiḥ || 47 ||\n \nniyojayettato vipra kaṭyāṃ vai sapta mṛttikāḥ |\nsvadehasvedadoṣaghnā bāhyakardamaśāntaye || 48 ||\n \nbhaktānāṃ śrotriyāṇāṃ ca varṣāsvevaṃ nirūpitam |\nprāvṛ ḍuktāttu vai tasmādekamṛdvyapanodanam || 49 ||\n \nśaradgrīṣmavasanteṣu nityaṃ kāryaṃ kriyāparaiḥ |\netasmādapi caikaikā parilopyā tu mṛttikā || 50 ||\n \nhemante śiśire vipra śrotriyaiḥ saṃyamasthitaiḥ |\npathi śaucaṃ prakartavyaṃ deśakālānurūpataḥ || 51 ||\n \ngandhalepamapāsyaivaṃ manaḥ śuddhyā viśudhyati |\nvihitāḥ pādaśauce tu biḍālapadasaṃmitāḥ || 52 ||\n \nmṛdaścaturdvijendrāṇāṃ trirdvirekā kramāttataḥ |\nvarṇānāṃ śūdraniṣṭhānāṃ kaṭiśauce tathaiva hi || 53 ||\n \nsapta sapta ca ūrubhyāṃ karābhyāṃ tritayaṃ punaḥ |\nsarveṣāmeva sāmānyaṃ pāṇiśaucamudāhṛtam || 54 ||\n \nantarjānugataṃ kṛtvā bhujayugmaṃ dvijottama |\ncaturdhā maṇibandhasthaṃ toyaṃ kṛtvā sunirmalam || 55 ||\n \nbudbudādyairvinirmuktaṃ pibedvipro hṛdā tataḥ |\nekaikāṃ hrāsayenmātrāṃ varṇatrayamanukramāt || 56 ||\n \npāṇinā kṣālitenaiva punarācāmayedbudhaḥ |\nevaṃ prakṣālya vidhivadācamya prayataḥ śuciḥ || 57 ||\n \nprāṅmukhodaṅmukho vā'pi upaviśyāsanaṃ tataḥ |\narkādibhirapāmārgaiḥ kārayeddantadhāvanam || 58 ||\n \nprātarbhuktvā ca mṛdvagraṃ kaṣāyakaṭutiktakam |\nbhakṣayeddantadhavanaṃ dantamāṃsānyabādhayan || 59 ||\n \ndvādaśāṅgulamātraṃ tu vakragranthivivarjitam |\npayobhiḥ saha tarjanyā brahma dvādaśasaṃkhyayā || 60 ||\n \nkāṣṭhālābhe tu roge vā kartavyaṃ dantadhāvanam |\nṣoḍaśāṅguladīrghaistu vakragranthivivarjitaiḥ || 61 ||\n \nhemādinirmitairvā'pi kuśadarbhādibhistathā |\njihvānirlehanaṃ caiva gaṇḍūṣaṃ mukhadhāvanam || 62 ||\n \nkuryādācamanaṃ vipra śuddhena salilena ca |\nvinā vividhasaṃparkaiḥ pañcāṅgasnānamācaret || 63 ||\n \nmukhaṃ karadvayopetaṃ pādau kaṭitalāvadhi |\nstrīsaṅgādyupaghāteṣu snānaṃ kuryādyathāvidhi || 64 ||\n \nadhottamāṅgāt pādāntaṃ śirasā'bhyañjayeddvija |\naṅgānyudvartya cāstreṇa caraṇāntānyanukramāt || 65 ||\n \ngomayena mṛdā vipra nirmalīkṛtya vigraham |\nnarāmaraprayuktāṃ prāk snānārthaṃ cāharet khalīm || 66 ||\n \nmāṣacūrṇādinā dehaṃ nirhṛtya kavacaṃ smaran |\nśuddhyarthaṃ prathamaṃ snātvā mantrasnānaṃ samācaret || 67 ||\n \nsnāyādrājopacāreṇa divyairgandhaiḥ purā'hṛtaiḥ |\nhṛnmantreṇa ca viprendra vāmahastatale tataḥ || 68 ||\n \nmṛdā'malakamānena kramaśo'bhinidhāya ca |\nprāntaparvāvadhau madhye maṇibandhasamīpataḥ || 69 ||\n \nastramantreṇa mūlena kramāt pañcāṅgamantritam |\nkṛtvā niyojya dikṣvapsu sarvāṅgālepanaṃ kramāt || 70 ||\n \nadha ūrdhve ca tanmantraṃ mudrābandhena saṃyutam |\ntena snānaharā vighnā digvidikparisaṃsthitāḥ || 71 ||\n \nprayānti vihvalībhūtā yāvattannopasaṃhṛtam |\nmṛdbhāgo mūlmantreṇa mantrito yaḥ purā sthitaḥ || 72 ||\n \ntamuccaran samādāya toyamadhye vinikṣipet |\ntena taddvijaśārdūla tatkṣaṇādeva jāyate || 73 ||\n \ngaṅgātoyena saṃpūrṇaṃ yāmunena śubhena ca |\nprayāgaṃ cakratīrthaṃ ca prabhāsaṃ puṣkarāṇi ca || 74 ||\n \nbhavanti sannidhībhūtā mantrasyāsya prabhāvataḥ |\ntato vai viṣṇutīrthāya mantrānte padamuccaret || 75 ||\n \nsanamaskaṃ bhavettena viṣṇutīrthasya sannidhau |\nanyatīrthe yadā snānaṃ kuryāttatra ca yojayet || 76 ||\n \nkevalaṃ mūlamantraṃ tu viṣṇutīrthapadaṃ vinā |\ntīrthāntareṣvidaṃ nāma na saṃkīrtayate sudhīḥ || 77 ||\n \nnityasannidhitīrthasya yadyanyasyābhidhāṃ smaret |\nsnātasya tatra tīrthaṃ tadabhiśāpaṃ kṣaṇaṃ sṛjet |\nnirjharāmbutaṭākādau sāmānyasnānakarmaṇi |\ngaṅgādīnāṃ nadīnāṃ ca tīrthānāṃ ca prakīrtanam || 79 ||\n \nmantrasnānaṃ kramaiḥ samyagviṣṇutīrthāya kīrtayet |\ntato'ṅgamantrajaptaṃ ca bhāgaṃ pāṇitale sthitam || 80 ||\n \ntoyenāloḍya masṛṇaṃ tāpayedarkaraśmibhiḥ |\nmeghacchanne svakaṃ mantraṃ sūryavat khasthitaṃ smaret || 81 ||\n \ndarśayitvā karau tasya tābhyāṃ sarvā'ṅgakaṃ spṛśet |\napāsya proccaran varma mṛllepaṃ vāriṇā'ṅgagam || 82 ||\n \ndarbhapuñjīlamādāya dakṣiṇena kareṇa tu |\njale tvāvartya tanmantraṃ sakṛdvā bahuśo dvidhā || 83 ||\n \ntataḥ kumbhābhiṣekaṃ vā pāṇikumbhodarāmbunā |\nsa hitā vartitenaiva abhiṣekaṃ tu mūrdhani || 84 ||\n \nśrotradṛgvadanaṃ nāsāṃ svakarāṅgulibhiḥ kramāt |\nsthagayitvā nimajyātha sāṅgaṃ mantramathoccaran || 85 ||\n \nsakṛdvā bahuśaḥ śaktyā dhyāyejjyotirmayaṃ harim |\ndevaṃ hṛtpuṣkarāntasthaṃ netrayoratha cāntare || 86 ||\n \nsarvapāpanirāsārthaṃ kṛtvaivamaghamarṣaṇam |\nprāṇāyāmaistribhirdvābhyāmekena niyatena vā || 87 ||\n \nsamutthāyācaret paścāt sannirīkṣyārkamaṇḍalam |\nmantramūrtirmahātejāḥ samuttīrya jalāntarāt || 88 ||\n \nsnānavastraṃ parityajya paridhāyāmbarāntaram |\nśikhayā'tha śikhābandhaṃ kṛtvā'camya yathāvidhi || 89 ||\n \naṅguṣṭhamūlaṃ brāhmaṃ tu aṅgulyagraṃ tu daivikam |\npaitṛkaṃ hastamadhyaṃ tu tīrthaṃ dakṣiṇahastajam || 90 ||\n \nbrāhmeṇa tu pibettoyaṃ paitṛkena tu mārjrayet |\ndaivikena spṛśedaṅgān yeṣāṃ tṛptiṃ yadīcchati || 91 ||\n \ntridhā caturdhā vā vipra dvirāmṛjya mukhaṃ punaḥ |\nvāmahastatalaṃ prokṣya pādayośca tale śubhe || 92 ||\n \ntalena hṛdayaṃ spṛṣṭvā mukhamaṅgulibhistathā |\naṅguṣṭhānāmikāṃ kṛtvā netre spṛṣṭvā ca vāriṇā || 93 ||\n \ntenaiva tarjanīṃ kṛtvā tathā dve nāsikāpuṭe |\nkaniṣṭhikāṃ tathā kṛtvā tenaiva śravaṇaṃ spṛśet || 94 ||\n \ntathaiva madhyamāṃ kṛtvā bāhudeśāvubhau spṛśet |\ntenaiva nābhideśaṃ ca savairyuktaiḥ śiraḥ spṛśet || 95 ||\n \netadācamanaṃ proktaṃ sarvakarmasu sarvadā |\nsajalaṃ dakṣiṇaṃ hastaṃ kṛtvā ghrāṇāgragaṃ mune || 96 ||\n \nsmaran hṛnmantramāghrāya sandhārya kavacaṃ lapan |\nvirecya samudīryāstraṃ toyakṣepeṇa vai saha || 97 ||\n \ntatastu hastayordehe nyāsaṃ kuryādyathāga mam |\nhṛdā vāmakare toyamādāya galitaṃ ca tat || 98 ||\n \nvibudhānūrdhvadehasthān hlādayecchikhayā kṣipan |\nsmarannastraṃ kṣipedbhūmau duṣṭadoṣapraśāntaye || 99 ||\n \nantarāntarayogena hyūrdhvāntaṃ prāgadhastataḥ |\njalāñjalimathādāya sa mantreṇa hariṃ smaran || 100 ||\n \nsūryamaṇḍalamadhyasthaṃ tarpayettena vāriṇā |\nsakuśordhvakaraścātha vinimīlitadṛgjapan || 101 ||\n \nsūryaṃ nirīkṣayenmantraṃ yadardhyeṇārcitaṃ purā |\ntatopaviśya santarpya ā dhārāsanapūrvakam || 102 ||\n \nsāṅgaṃ saparivāraṃ ca mantraṃ tadanu vai kramāt |\nindrādīn viṣṇupūrvāṃśca vāsudevādikānapi || 103 ||\n \nmūrtīrdvādaśaśaktīśca paramātmānameva ca |\npṛthivyādīni bhūtāni ṛṣīṃśca pitṛbhissaha || 104 ||\n \nādau nāma dvitīyāntaṃ tarpayāmīti coccaran |\neṣa mantrastu nirdiṣṭastarpaṇeṣu yathākramam || 105 ||\n \ntilodakaistarpayitvā svapitṝṃśca pitāmahān |\nprapitāmahasaṃjñāṃśca sadārānanutarpayet || 106 ||\n \ntarpayetsarvapitṝṇāṃ dakṣiṇābhimukhena tu |\ndevānāṃ ca tadanyeṣāṃ prāṅmukho vā'pyudaṅmukhaḥ || 107 ||\n \npavitrakaṃ tyajet paścāt punarācamya mantravit |\nsāyaṃ prātardiśo vandyāddhyātvā nārāyaṇaṃ prabhum || 108 ||\n \nkaraśuddhisamopetaṃ digbandhaṃ cāvakuṇṭhanam |\nprāṇāyāmādikaṃ kuryādbhutaśuddhisamanvitam || 109 ||\n \nmantranyāsaṃ tataḥ kṛtvā mudrāṃ badhvā smareddharim |\njalamadhye'pi yāgasya bhogaiścaivāsanādikaiḥ || 110 ||\n \ntato mantrī samabhyarcya patrapuṣpaphalairvibhum |\nsaṃbhave sati puṣpāṇāṃ vihitaṃ tatra cārcanam || 111 ||\n \naudakenopacāreṇa bhāvanābhāvitena ca |\ntarpayedambhasā prāgvaddhomabhāvanayā'khilam || 112 ||\n \nevaṃ kṛtvā jagannāthaṃ samiddānaṃ samācaret |\njuhuyācca yathāśakti tatastilaghṛtādi yat || 113 ||\n \nnyūnātiriktaśāntyarthaṃ sarvakarmasamāptaye |\npūrṇāhutyavasānāntaṃ kuryādvai jalatarpaṇe || 114 ||\n \nstutvā ca praṇamedvipra aṣṭāṅgenātha daṇḍavat |\ndūrvāṃ siddhārthakopetāṃ śikhāmantrābhimantritām || 115 ||\n \ncūḍyottamāṅge śirasā upasaṃhṛtya sāsanam |\nvācyaṃ jalāt svahṛdvyomni manasā niṣkalātmanā || 116 ||\n \nkṛtvābhigamanaṃ kṛtyaṃ sanyasecca vicakṣaṇaḥ |\nkuryādbhogārjanaṃ paścānyāyopāyasamārjitam || 117 ||\n \nmūlena vā'stramantreṇa puṣpamūlaphalādikam |\navapannaṃ tvabhimatamanāptaṃ bhāvadūṣitam || 118 ||\n \nvyāmiśrahīnasaṃspṛṣṭaṃ śuktaṃ līḍhaṃ ca varjayet |\nsamyak pūrakayuktyā tu dhiyā vācakamuccaran || 119 ||\n \napāmārgaśamīśākhāyugmaṃ saṃbhrāmya mūrdhani |\nsavyāpasavyayogena pṛṣṭhato'straṃ paṭhan kṣipet || 120 ||\n \nsnānavastraṃ ca niṣpīḍya tataścācamya vāgyataḥ |\nityuktamaudakaṃ snānamatha māntraṃ nibodha me || 121 ||\n \ntoyābhāve ca yatkuryāddurge kāle tu śītale |\ngamane kṣiprasiddhau vā gurukārye'svatantratām || 122 ||\n \nprāptāṃ vā vīkṣya viprendra niśābhāge dinasya vā |\nprakṣālya pādāvācamya proddhṛtena ca vāriṇā || 123 ||\n \nsthānaṃ daśa diśaḥ prāgvat saṃśodhyopaviśettataḥ |\nprāṇāyāmagaṇaṃ kuryādbhutaśuddhiṃ tatastanau || 124 ||\n \nmūlamantrāditaḥ kuryāt sarvamantragaṇena tu |\nkevalādudakasnānāt saṃskāraparivarjitāt || 125 ||\n \nprayāgādiṣu tīrtheṣu yatphalaṃ kurute dvija |\nsnānācchataguṇaṃ tasmānmantrasnānasya sattam || 126 ||\n \ndhyānasnānamatho vakṣye dvābhyāmapi paraṃ tu yat |\nkhasthitaṃ puṇḍarīkākṣaṃ mantramūrtiṃ prabhuṃ smaret || 127 ||\n \ntatpādodakajāṃ dhārāṃ patamānāṃ hi mūrdhani |\ncintayedbrahmarandhreṇa praviśantīṃ svakāṃ tanum || 128 ||\n \ntayā saṃkṣālayet sarvamantardehagataṃ malam |\ntatkṣaṇādvirajā mantrījāyate sphaṭikopamaḥ || 129 ||\n \ndhyānasnānaṃ paraṃ mantrasnānācchataguṇaṃ smṛtam |\nsadhyānasnānamityuktaṃ divyasnānādikaṃ śrṛṇu || 130 ||\n \nsahātapena varṣeṇa snānaṃ divyamanantaram |\nsamidhāṃ dīpitānāṃ ca gomayasya huta sya ca || 131 ||\n \nsitena bhasmanā'ṅgeṣu lalāṭādiṣu ca kramāt |\nyadūrdhvapuṇḍrakaraṇaṃ mantroccāraṇapūrvakam || 132 ||\n \ndāhanaṃ tu bhavetsnānaṃ śodhanaṃ paramaṃ smṛtam |\ngacchatsu goṣu vātotthai rajobhirbhūmisaṃbhavaiḥ || 133 ||\n \nsparśanaṃ vapuṣaḥ snānaṃ vāyavyaṃ tadudāhṛtam |\npraśaste parvatāgrādau jātayā śvetamṛtsnayā || 134 ||\n \nuccārya keśavādīni nāmānyaṅge yathākramam |\nlalāṭādau yadvidhānamūrdhvapuṇḍrasya tatsa mam || 135 ||\n \npārthivasnānamityevaṃ sarvapāpaharaṃ śubham |\ntasmādekatamaṃ kāryaṃ snānaṃ śraddhāpareṇa tu || 136 ||\n \nsnānācamanaśaucena prāṇāyāmena deśikaḥ |\nantarbahiḥ śarīrasya sādhakastu viśudhyati || 137 ||\n \nsnānapūrvāḥ kriyāḥ sarvāḥ phalasaṃsiddhihetavaḥ |\ntasmātsnānaṃ prakurvīta devarṣipitṛtarpaṇam || 138 ||\n"
}