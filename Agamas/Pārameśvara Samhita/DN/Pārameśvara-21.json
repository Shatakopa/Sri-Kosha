{
    "filename": "Pārameśvara-21.txt",
    "content": "śrīḥ |\n\nekoviṃśā'yoyaḥ |\n\nśāṇḍilyaḥ |\nmune hiraṇyagarbhādau viśeṣo vakṣyate'dhunā |\nhemagarbhavidhānaṃ tu prathamaṃ kathyate mayā || 1 ||\n \nsanakaḥ |\nyadyadatrocyate karma tulābhāre'pi noditam |\nsādhāraṇaṃ bhavettattat sarveṣāmapi kramaṇām || 2 ||\n \ntulābhārādikānāṃ tu vibhavādyānuguṇyataḥ |\nprāgvanmaṇṭapanirmāṇaṃ pīṭhādiparikalpanam || 3 ||\n \npratiṣṭhoditamārgeṇa kuryādvā maṇṭapādikam |\nyadvāṣṭasaptaṣaṭpañcacatustrikaravistṛtam || 4 ||\n \ntriṃśadaṅagulamānaṃ tu golakaikaikahānitaḥ |\nunnataṃ madhyapīṭhaṃ syāt tattatkṣetrānusārataḥ || 5 ||\n \ncaturhastaṃ samārabhya ṣaṭṣaṭgolakahānitaḥ |\nvistṛtaṃ pārśvayoḥ pīṭhadvitayaṃ parikalpayet || 6 ||\n \nviṃśatyaṃgulamānācca dvidvikāṃgulahānitaḥ |\ntadunnatiryathā sā'ntye sārdhahaste daśāṃgulā || 7 ||\n \ndvayoktamānādardhaṃ vā bhavet sarvatra connatiḥ |\npīṭhānāmantarāḷaṃ tu kalpayet karasaṃmitam || 8 ||\n \nkarārdhaṃ vardhayedvāpi bhavedyāvaccatuṣkaram |\nantarāḷaṃ bhavettāvadyathā vā nātisaṅkaṭam || 9 ||\n \nyathoditeṣu māneṣu yathābhimatamānataḥ |\nkuryāt kuṇḍagaṇaṃ cāpi lakṣaṇenopalakṣitam || 10 ||\n \nāsthānamaṇṭapādye tu yathaitat kalpayettadā |\nmadhyapīṭhoditaṃ karma tatrade vāsane bhavet || 11 ||\n \ntadudak dakṣayoḥ pīṭhadvayamuktapramāṇataḥ |\nprākdikkuṇḍasya vai prācyāṃ pīṭhaṃ kuryāt smaṃ śubham || 12 ||\n \nsaptaṣaṭpañcahastaṃ vā catustridvikaraṃ tu vā |\nekahastocchritaṃ vā'pi tadardhocchritameva vā || 13 ||\n \ntasyopariṣṭāt kartavyaṃ hemagarbhaniveśanam |\ntulābhāroditaṃ karma pīṭhoparyathavā caret || 14 ||\n \nyadvā kuṃbhādiyajanaṃ adhivāsanakarma ca |\nmaṇṭape kalpayitvā tatprapāyāṃ vā samācaret || 15 ||\n \nhemagarbhaniveśaṃ tu prapāyāṃ vā samācaret |\nkuṃbhayāgādikaṃ rūpaṃ karturicchānurūpataḥ || 16 ||\n \ntulābhārādike'nyasmin dinepyevaṃ samācaret |\ntataḥ kuryācca sauvarṇamekāṃgulaghanaṃ dṛḍham || 17 ||\n \nadhaḥ pātraṃ cordhvapātraṃ yathāsaṅgatayostayoḥ |\nsukhāsanaṃ syānnṛpatervistṛtaṃ kalpayettathā || 18 ||\n \nadhaḥ pātraṃ suvarṇaānāṃ sahasreṇa palena vā |\nyadvā niṣkasahasreṇa tadardhenordhvapātrakam || 19 ||\n \nevaṃ pātradvayaṃ kuryāt sarvālaṅkārasaṃyutam |\nvibhave sarvapātrāṇi kuryāddhemamayāni ca || 20 ||\n \nadhivāsadinoktaṃ tu tulābhāravadācaret |\npātradvayasyodak pīṭhe hyadhivāsaṃ samācaret || 21 ||\n \ntataḥ karmadinoktaṃ tu prāgvat kṛtvā krameṇa tu |\nindradikkalpite pīṭhe bhārairdvādaśabhirmune || 22 ||\n \nśālīnāṃ viṣṭaraṃ kṛtvā tabūrdhve taṇḍulān nyaset |\ntadardhamānāṃstasyordhve tadardhāṃstu tilān nyaset || 23 ||\n \nśālibhiḥ samabhārān vā taṇḍulāṃśca tilān nyaset |\nadhivāsepyevameva bhavedvittānusārataḥ || 24 ||\n \nevameva bhavedvāpi tulābhārādikarmaṇi |\nmārgaṃ vā vyāghrajaṃ carma śālyāderantarāntarā || 25 ||\n \nvinyasennavavastraṃ vā vibhave tritayaṃ tu vā |\nanyacca maṅgaḷaṃ kuryādvastraveṣṭanapūrvakam || 26 ||\n \nadhaḥ pātraṃ tadūrdhve tu nyaset prāgadhivāsitam |\nmuhūrte śobhane prāpte gṛhītvā bhūpatiṃ guruḥ || 27 ||\n \nsusnātaṃ bhūṣitaṃ prāgvadvastramālyādibhūṣaṇaiḥ |\nmahārghairvividhaiścāpi khaḍgakheṭakavarjitam || 28 ||\n \nprāgvattatvopasaṃhāraṃ kṛtvā jīvāvaśeṣitam |\nsaṅkhatūryaninādādyaiḥ sahacātra niveśayet || 29 ||\n \nadhasthe prāṅmukhaṃ yadvā vinyaset pratyagānanam |\nvarmaṇā vinyasedūrdhve hyūrdhvapātramadhomukham || 30 ||\n \ntadaṇḍāntaḥ samāsīne tasmiṃstasyāgrato guruḥ |\nupaviśyāsane prāgvat tatvotpattiṃ samācaret || 31 ||\n \naṇḍājjātaṃ tu taṃ smṛtvā tatastasmāttu bhūpatim |\nsnānapīṭhe samāveśya maṅgaḷadravyavāsitaiḥ || 32 ||\n \nnavabhiḥ pañcabhirvāpi kuṃbhairudakapūritaiḥ |\nvastrādiveṣṭitaiḥ kuryādabhūpaterabhiṣecanam || 33 ||\n \nkalpayet prokṣaṇaṃ vā'pi ṛtvigbhiḥ saha deśikaḥ |\nkṛtvā tatastaṃ khācāntaṃ bhūṣaṇādivibhūṣitam || 34 ||\n \npraṇāmaṃ kārayedbhūyo bhūyo bhagavato vibhoḥ |\njātakarmādisaṃskāraṃ jātārthaṃ juhuyāt kramāt || 35 ||\n \ntilairājyaiśca bahubhiḥ sarvasaṃpūraṇāya ca |\nsarvadoṣavināśāya tataḥ pūrṇāṃ ca pātayet || 36 ||\n \nbhūṣaṇāni ca te pātre nṛpo dadyāddharervibhoḥ |\ndānāt phalaṃ ca pūrvoktaṃ vibhorāyatane sadā || 37 ||\n \nsvayaṃvyaktādike kuryāttulābhārādi karma ca |\ntadā'pi bhūpasya phalaṃ bhaveddānoditaṃ kramāt || 38 ||\n \nanukalpe tadardhaṃ tu dadyādbhagavato vibhoḥ |\nardhaṃ dadyādbāhnaṇemyo tulābhāre tathaiva ca || 39 ||\n \ntulābhārāhvayaṃ karma hemagarbhābhidhaṃ ca yat |\netaddvayaṃ tu mukhyaṃ syāt sarveṣāmapi karmaṇām || 40 ||\n \nkrameṇa vakṣyamāṇānāṃ tilaparvatapūrvakam |\nanyattu sakalaṃ karma tulābhāravadācaret || 41 ||\n \nhemaniṣkasahasraṃ vai dadyādvai gurudakṣiṇām |\ntadardhaṃ śataniṣkaṃ vā tadardhaṃ vā yathāvasu || 42 ||\n \ndaśaniṣkaṃ tadardhaṃ vā tadardhaṃ vā'tha dakṣiṇām |\nācāryāya pradadyādvai na kadācidadakṣiṇam || 43 ||\n \ntulābhārādikaṃ karma sarveṣāmapi ṛtvijām |\ndakṣiṇā tu tadardhā syāt tadardhā paricāriṇām || 44 ||\n \nanyeṣāṃ tu yathāśakti tato'nyasmiṃstu vāsare |\nkuṃbhamaṇḍalakuṇḍasthavibhoḥ kuryādvisarjanam || 45 ||\n \nviśeṣārcanasaṃyuktaṃ tato'nyasmindine tu vā |\nevaṃ sarvatra vai kuryādvisarjanavidhiṃ dvija || 46 ||\n"
}