{
    "filename": "Pārameśvara-1.txt",
    "content": "| श्रीः |\n\n|| श्रीरङ्गनाथपरब्रह्मणे नमः ||\n|| प्रथमोऽध्यायः ||\n\n|| ओं ||\nनमः सकलकल्याणदायिने चक्रपाणये |\nविषयार्णवमग्नानां समुद्धरणहेतवे || १ ||\n\nतोताद्रिशिखरक्षेत्रे देवगन्धर्वसेविते |\nपुण्यतीर्थसमायुक्ते सर्वर्तुकुसुमान्विते || २ ||\n\nप्रशस्ताश्रमसंयुक्ते पुण्यक्षेत्रोपशोभिते |\nवेदवेदान्तनिष्ठैस्तु तपोनिष्ठैर्महर्षिभिः || ३ ||\n\nसांख्यसिद्धान्तसंयुक्तैः योगसिद्धान्तवेदिभिः |\nइतिहासपुराणज्ञैर्धर्मशास्त्रार्थकोविदैः || ४ ||\n\nवेदाङ्गज्ञानकुशलैर्युक्ते देवर्षिभिस्तथा |\nराजर्षिभिः समायुक्ते मन्त्रसिद्धैर्महात्मभिः || ५ ||\n\nसनको नाम योगर्षिर्ब्रह्मपुत्रो महातपाः |\nभगवज्ज्ञानसिद्ध्यर्थं तपस्तेपे सुदुश्चरम् || ६ ||\n\nशतवर्षं ध्यायमाने परमात्मानमात्मनि |\nन लेभेऽभि मतं सोऽपि तप्त्वा घोरतरं तपः || ७ ||\n\nशोकेन महताऽविष्टो बभूव स मुनिस्तदा ||\nततः शोकार्णवे मग्नं जितक्रोधं जितेन्द्रियम् || ८ ||\n\nदान्तं योगाङ्गनिरतं तं भक्तं भक्तवत्सलः |\nवाक्यमेतज्जगद्धाता जगाद जगतो हितम् || ९ ||\n\nवासुदेवः परंज्योतिरदृश्यः पुरुषोत्तमः |\nश्रीभगवानुवाच |\nत्वया योगीश्वरेणेह सुतप्तं तप उत्तमम् || १० ||\n\nप्राप्स्यसे न चिराद्ब्रह्मन् महतस्तपसः फलम् |\nसमाश्वसिहि भद्रं ते मा विषीद महामते || ११ ||\n\nकृतकृत्यो जगत्यस्मिन् शाण्‍डिल्यः श्रूयते महान् |\nतमाश्रयस्व भद्रं ते भगवद्धर्मसिद्धये || १२ ||\n\nएतस्मिन् पर्वतश्रेष्ठे पुराऽनेन महात्मना |\nसाक्षाद्भगवतो व्यक्तादच्युतादच्युताभिधात् || १३ ||\n\nअधीतास्त्रिसुपर्णाद्याः साक्षात्सद्ब्रह्मवाचकाः |\nशाखाश्च निषदः सर्वाः संहिता ब्राह्मणाभिधाः || १४ ||\n\nनिरुक्तानि ततो ज्ञाताः पदार्थाः सप्त च क्रमात् |\nज्ञानं च द्विविधं ज्ञातं शास्त्राणि विविधानि च || १५ ||\n\nत्रयोदशविधं कर्म द्वादशाद्यात्मसंयुतम् |\nश्रुत्वैवं प्रथमं शास्त्रं रहस्याम्नायसंज्ञितम् || १६ ||\n\nदिव्यमन्त्रक्रमोपेतं मोक्षैकफललक्षणम् |\nभूयः संचोदितात्तस्मात्तेन लोकहितैषिणा || १७ ||\n\nश्रुतं विस्तरतः शास्त्रं भोगमोक्षप्रदं हि यत् |\nअनुष्टुप्छन्दोब द्धेन प्रोक्तं भगवता स्वयम् || १८ ||\n\nसात्वतं पौष्करं चैव जयाख्येत्येवमादिकम् |\nतत्सर्वं विदितं सम्यक् शाण्डिल्यस्य महात्मनः || १९ ||\n\nएवं सकलशास्त्रज्ञः शाण्डिल्यः परमो गुरुः |\nआस्ते शिष्यैः परिवृतः स्वाश्रमे श्रमनाशने || २० ||\n\nपाञ्चकाल्यं परं यज्ञं कुर्वाणः सर्वदा वशी |\nस ते वक्ष्यति धर्मज्ञो धर्मं भागवतं मुने || २१ ||\n\nतमाश्रयस्व भद्रं ते भगवज्ज्ञानसिद्धये |\nइत्युक्त्वाऽस्तमिता वाणी वासुदेवसमीरिता || २२ ||\n\nइत्यद्भुततमं वाक्यं श्रुत्वा हृष्टतनूरुहः |\nतदा कृतार्थमात्मानं मन्यमानो महामुनिः || २३ ||\n\nशाण्डिल्यदर्शनाकाङ्क्षी संचचाराचलाधिपम् |\nअपश्यदाश्रमश्रेष्ठं शाण्डिल्यस्य महात्मनः || २४ ||\n\nनानापुष्पसमाकीर्णं नानाफलसमन्वितम् |\nनानापक्षिगणैर्जुष्टं नानामृगनिषेवितम् || २५ ||\n\nकमलोत्पलसंकी र्णैः शोभितं कमलाकरैः |\nभगवद्धर्मजिज्ञासापरैः शान्तैरमत्सरैः || २६ ||\n\nमुनिमुख्यैः समाकीर्णं सर्वत्र च मुमुक्षुभिः |\nसप्रविश्य तमद्राक्षीन्मुनिमुख्यैरुपासितम् || २७ ||\n\nशिष्यैः परिवृतं शान्तैरात्मनिष्ठं दयापरम् |\nदिव्यज्ञानोपपन्नं तं दृष्ट्वा दिव्यक्रियापरम् || २८ ||\n\nउद्वहन्तं परां भक्तिं वासुदेवे परात्परे |\nअभ्यवन्दिष्ट सनको विनयात्तस्य पादयोः || २९ ||\n\nतिष्ठन्तं भगवद्धर्मे दृष्ट्वा दिव्येन चक्षुषा |\nशाण्डिल्यो मुनिशार्दूलः सनकं ब्रह्मसंभवम् || ३० ||\n\nअब्रवीन्मधुरं वाक्यं कृतार्थोऽसि महामुने |\nभगवान् सुप्रसन्नस्ते सुतप्तं तप उत्तमम् || ३१ ||\n\nआदिष्टोऽहं भगवता भवदर्थे तपोनिधे |\nइत्युक्त्वाऽध्यापयामास वेदमेकायनाभिधम् || ३२ ||\n\nमूलभूतस्तु महतो वेदवृक्षस्य यो महान् |\nसद्ब्रह्मवासुदेवाख्य परतत्वैकसंश्रयम् || ३३ ||\n\nदिव्यैर्बलादिकैर्मन्त्रैः साक्षात्तत्प्रतिपादकैः |\nअलङ्कृतमसन्दिग्धमविद्यातिमिरापहम् || ३४ ||\n\nअध्याप्य संजगादास्य स्वरूपं च समागति म् |\nशाण्डिल्यः |\nएष कार्तयुगो धर्मो निराशीःकर्मसंज्ञितः || ३५ ||\n\nयोगाख्यो योगधर्माख्यः शास्त्राख्यश्च समागमः |\nप्रवर्त्यते भगवता प्रथमे प्रथमे युगे || ३६ ||\n\nयुगेषु मन्दसञ्चार इतरेष्वितरेष्वपि |\nअनन्तचेष्टादध्यक्षादनिरुद्धात् सनातनात् || ३७ ||\n\nब्रह्मणो मानसं जन्म प्रथमं चाक्षुषं स्मृतम् |\nद्वितीयं वाचिकं चान्यच्चतुर्थं श्रोत्रसंभवम् || ३८ ||\n\nनासिक्यमपरं चान्यदण्डजं पद्मजं तथा |\nएतेष्वपि च सर्वेषु साक्षाद्भगवतो विभोः || ३९ ||\n\nब्रह्मणा मुनिमुख्यैश्च सुपर्णाद्यैर्महर्षिभिः |\nवालखिल्यमुखैश्चान्यैः क्रमाद्राजर्षिभिस्तथा || ४० ||\n\nएष प्रकृतिधर्माख्यः प्राधीतः प्रथमो द्विज |\nसप्तमे पद्मजे सर्गे प्राप्तो भगवतस्तथा || ४१ ||\n\nविवस्वता ततः प्राप्तो मनुनेक्ष्वाकुणा ततः |\nइक्ष्वाकुणा च कथितो व्याप्य लोकानवस्थितः || ४२ ||\n\nएष एव महान् धर्म आद्यो विप्र सनातनः ||\nदुर्विज्ञेयो दुष्करश्च सात्वतैर्धार्यते सदा || ४३ ||\n\nचातुरात्म्यपरैर्नित्यं पञ्चकालपरायणैः |\nबलादिमन्त्रनिरतैर्देवतान्तरवर्जितैः || ४४ ||\n\nएष धर्मो यथा प्राप्तो मया तद्ग दतः श्रृणु |\nसाङ्गोपनिषदा वेदाः समधीता मया पुरा || ४५ ||\n\nऋग्यजुस्सामसंज्ञास्तु संकीर्णा देवतान्तरैः |\nव्यामिश्रयागसंयुक्ताः प्रवृत्तिफलदायिनः || ४६ ||\n\nतदर्थाश्च परिज्ञाता यथान्यायं यथाविधि |\nक्वचित् क्वचित् प्रदेशेषु भगवन्तं जगत्पतिम् || ४७ ||\n\nतदीयं कर्म च ज्ञानमप्रणाड्या वदन्ति हि |\nतथा तदतिसंक्षिप्तमनभिव्यक्तलक्षणम् || ४८ ||\n\nअग्नीन्द्रादिप्रणाड्यैव प्रदेशेषु बहुष्वपि |\nप्रवदन्ति जगन्नाथं तथा च सकलाः क्रियाः || ४९ ||\n\nनित्यादिका मुनिश्रेष्ठ प्रवृत्तिफलसंयुताः |\nदेवतान्तरनाड्यैव प्रब्रुवन्ति सुविस्तरात् || ५० ||\n\nतथा क्वचित् क्वचिद्विप्र प्रवदन्ति च केवलम् |\nइन्द्रादिदेवतावर्जं तत्कर्माऽपि सुविस्तरम् || ५१ ||\n\nमन्त्राः प्राचुर्यतस्तत्र फलसङ्गसमन्विताः |\nएवं व्यामिश्ररूपत्वात्तेषु निष्ठां न लब्धवान् || ५२ ||\n\nयस्तु सर्वपरो धर्मो यस्मान्नास्ति महत्तरः |\nवासुदेवैकनिष्ठस्तु देवतान्तरवर्जितः || ५३ ||\n\nतज्जिज्ञासा बलवती तदा त्वाविरभून्मम |\nततोऽत्र पर्वतश्रेष्ठे तपस्तप्तं मयोत्तमम् || ५४ ||\n\nअनेकानि सहस्राणि वर्षाणां तपसोऽन्ततः ||\nद्वापरस्य युगस्यान्ते आदौ कलियुगस्य च || ५५ ||\n\nसाक्षात्सङ्कर्षणाद्व्यक्तात् प्राप्त एव महत्तरः |\nएष एकायनो वेदः प्रख्यातः सात्वतो विधिः || ५६ ||\n\nदुर्विज्ञेयो दुष्करश्च प्रतिबुद्धैर्निषेव्यते |\nमोक्षायनाय वैपन्था एतदन्यो न विद्यते || ५७ ||\n\nतस्मादेकायनं नाम प्रवदन्ति मनीषिणः |\nश्वेतद्वीपे पुराऽधीतो नारदेन सुरर्षिणा || ५८ ||\n\nसनः सनत्सुजातश्च भवानपि सनन्द नः |\nसनत्कुमारः कपिलः सप्तमश्च सनातनः || ५९ ||\n\nएते एकान्तिधर्मस्य आचार्याश्च प्रवर्तकाः |\nमरीचिरत्र्यङ्गिरसौ पुलस्त्यः पुलहः क्रतुः || ६० ||\n\nवसिष्ठश्च महातेजा एते चित्रशिखण्डिनः |\nमनुः स्वायभ्भुवश्चापि समाराध्य जगत्पतिम् || ६१ ||\n\nमहता तपसा चैव देवं नारायणं प्रभुम् |\nदिव्यं वर्षसहस्रं तु तदन्ते समधीत्य च || ६२ ||\n\nमूलश्रुतिं यथावच्चा ऋषयोऽध्यापितास्तु तैः |\nततस्ते ऋषयस्त्वष्टौ लोकानां हितकाम्यया || ६३ ||\n\nश्लोकानां शतसाहस्रैर्मूलवेदं निरीक्ष्य च |\nतथा दिव्यानि तन्त्राणि सात्वतादीनि चक्रिरे || ६४ ||\n\nअन्यच्छास्त्रं तु तन्त्राख्यमस्मान्मन्वादयोऽपि च |\nधर्मशास्त्राण्यनेकानि करिष्यन्ति यथातथम् || ६५ ||\n\nअन्येषामपि शास्त्राणां योनिरेतद्भविष्यति |\nअस्मिन् धर्मश्च अर्थश्चोक्तः सुविस्तरम् || ६६ ||\n\nमोक्षश्च सूचितः पश्चादत्रोक्तश्च यथातथम् ||\nअश्वमेधादयो यज्ञा अधिकृत्याच्युतं हरिम् || ६७ ||\n\nयथा क्रियन्ते च तथा द्विषट्कार्णपुरस्सरैः |\nनिवृत्तिफलदैर्मन्त्रैस्तस्यासाधारणैर्हरेः || ६८ ||\n\nपूजिता विनियुज्यन्ते तस्मिंस्तस्मिंश्च कर्मणि |\nऋगादिमन्त्राः सर्वेऽपि तथा चास्मिन् प्रकीर्तिताः || ६९ ||\n\nवसूराजोपरिचरो मूलवेदेन संस्कृतः |\nस्वर्गलोकाधिकारार्थमेतदुक्तप्रकारतः || ७० ||\n\nअश्वमेधादिकान् यज्ञानन्वशिष्टद्यथाविधि |\nअन्यांश्च भगवद्यागान् खिन्नवृत्त्यधिकारतः || ७१ ||\n\nइति श्रुत मया पूर्वं स चार्थः प्रतिभाति मे |\nसुमन्तुर्जैमिनिर्ब्रह्मन् भृगुश्चैवौपगायनः || ७२ ||\n\nमौञ्ज्यायनश्च तत्सर्वं सम्यगध्यापिता मया |\nनरनारायणाभ्यां तु जगतो हितकाम्यया || ७३ ||\n\nतथाऽनुष्ठीयते मूलधर्मो बदरिकाश्रमे |\nएष प्रकृतिधर्माख्यो वासुदेवैकगोचरः || ७४ ||\n\nप्रवर्तते कृतयुगे ततस्त्रेतायुगादिषु |\nविकारवेदाः सर्वत्र देवतान्तरगोचराः || ७५ ||\n\nमहतो वेदवृक्षस्य मूलभूतो महानयम् |\nस्कन्धभूता ऋगाद्यास्ते शाखाभूतास्तथा मुने || ७६ ||\n\nजगन्मूलस्य देवस्य वासुदेवस्य मुख्यतः |\nप्रतिपादकतासिद्धा मूलवेदाख्यता द्विज || ७७ ||\n\nआद्यं भागवतं धर्ममादिभूते कृते युगे |\nमानवा योग्यभूतास्तु अनुतिष्ठन्ति नित्यशः || ७८ ||\n\nततस्त्रेतायुगे सर्वे नानाकामसमन्विताः ||\nव्यामिश्रयाजिनो भूत्वा त्यजन्त्याद्यं सनातनम् || ७९ ||\n\nअन्तर्दधाति सर्वोऽयं वासुदेवसमाहृतः |\nततो योग्याय भगवान् प्रादुर्भावयति स्वयम् || ८० ||\n\nयथा पुरा मया प्राप्तो देवाद् ज्ञानबलात्मनः |\nतथा प्रकाशितो वेदः सरहस्यो महामुने || ८१ ||\n\nएवं निगदिते सम्यक् शाण्डिल्येन महात्मना |\nततः कृतार्थमात्मानं मन्यमानः कृताञ्जलिः || ८२ ||\n\nसनकः प्रश्रितं वाक्यं शाण्डिल्यं मुनिमब्रवीत् |\nसनकः |\nभगवन् सर्वधर्मज्ञ सर्वशास्त्रार्थपारग || ८३ ||\n\nत्वत्प्रसादेन संप्राप्तो मया धर्मवरो महान् |\nनिवृत्तिलक्षणाख्योऽयं प्रतिबुद्धैर्निषेवितः || ८४ ||\n\nकथमप्रतिबुद्धैस्तैर्मग्नैर्भवमहाम्बुधौ |\nप्राप्यते भगवद्धर्म एकान्तिभिरनुष्ठितः || ८५ ||\n\nशाण्डिल्यः |\nश्रूयतामभिधास्यामि यदहं चोदितस्त्वया |\nएतदर्थं मया पृष्टः पुरा सङ्कर्षणः प्रभुः || ८६ ||\n\nपरित्यज्य परं धर्मं मिश्रधर्ममुपेयुषाम् |\nभूयस्तत्पदकाङ्क्षाणां श्रद्धाभक्ती उपेयुषाम् || ८७ ||\n\nअनुग्रहार्थं वर्णाणां योग्यतापाद नाय च |\nतथा जनानां सर्वेषामभीष्टफलसिद्धये || ८८ ||\n\nसात्वतादीनि शास्त्राणि भोगमोक्षप्रदानि च |\nउपदिश्य तु दिव्यानि शास्त्राणि तदनन्तरम् || ८९ ||\n\nपारमेश्वरशास्त्राणां सर्वेषां मुनिपुङ्गव ||\nसारभूतं विशेषेण पौष्करार्थोपपादकम् || ९० ||\n\nमूलवेदानुसारेण छन्दसाऽनुष्टुभेन च |\nलक्षग्रन्थेन सर्वार्थक्रियाज्ञानोपलब्धये || ९१ ||\n\nस मेऽब्रवीन्म हाशास्त्रं पारमेश्वरसंज्ञया |\nतस्मात्तु सारमुद्धृत्य सर्वशास्त्रोपयोगिनम् || ९२ ||\n\nश्लोकैः षोडशसाहस्रैः पारमेश्वरसंज्ञया |\nसंप्रवक्ष्यामि ते शास्त्रमिदानीमवधारय || ९३ ||\n\nनारदोऽपि पुरा चैतदपि संक्षेपतो विभोः |\nक्षीरोदशायिनो देवात् साक्षात् संश्रुतवान् द्विज || ९४ ||\n\nज्ञानकाण्डक्रियाकाण्डभेदेनै व द्विधाकृतम् |\nयत्र संकीर्त्यते सम्यग्वासुदेवस्य वै विभोः || ९५ ||\n\nदिव्यमात्मस्वरूपं च नित्या ज्ञानादयो गुणाः |\nप्रधाना षट् समस्ताश्च व्यस्ता युग्मत्रयेण हि || ९६ ||\n\nकीर्त्यादयो गुणाश्चान्ये आकृतिश्च परात्परा |\nनित्यैका वासुदेवाख्या ततः सृष्ट्यादिहेतुना || ९७ ||\n\nसङ्ककर्षणादिव्यूहश्च जगज्जन्मादयोऽपि च |\nउपासनार्थं भक्तानामास्तिकानां महात्मनाम् || ९८ ||\n\nजगतामुपकारार्थं वासुदेवस्य वै विभोः |\nपरात्परस्वरूपस्य चतुर्व्यूहस्तुरीयकः || ९९ ||\n\nव्यूहः सुषुप्तिसंज्ञश्च स्वप्नव्यूहस्तथैव च |\nजाग्रद्व्यूहस्तथाऽन्ये च व्यूहा मूर्त्यन्तरा अपि || १०० ||\n\nमूर्तयो विभवाख्याश्च प्रादुर्भावान्तराण्यपि |\nलक्ष्मीपुष्ट्योः स्वरूपे च नित्ये भगवता सह || १०१ ||\n\nकान्त्यादयोऽवताराश्च भूषणानां तु विग्रहाः |\nनित्याः किरीटपूर्वाणामनित्याश्च पृथग्विधाः || १०२ ||\n\nचक्रादीनां स्वरूपं च नित्यानित्योभयात्मकम् |\nगरुडप्रमुखानां तु अन्येषामात्मनामपि || १०३ ||\n\nविभोः साधनभूतानां स्वं स्वं नित्यं स्वरूपिणाम् |\nएतेषां मूर्तयो नित्या अनित्याश्च पृथग्विधाः || १०४ ||\n\nविभोर्वै वासुदेवस्य स्थानं नित्यं परात्परम् |\nअन्येषां व्यूहरूपाणां विभवानां तथैव च || १०५ ||\n\nनानाविधानि स्थानानि विरजांसि बहूनि च |\nतेषां विस्तारमानं च तथा स्वं स्वं व्यवस्थितम् || १०६ ||\n\nतत्सालानां प्रतोलीनां संख्यामानं च लक्षणम् |\nजीवात्मनां स्वरूप च मुक्तामुक्तोभयात्मकम् || १०७ ||\n\nतेषां गतिविशेषाश्च प्रोच्यन्ते यत्र विस्तरात् |\nभगवन्मन्त्रमूर्तीनां तथाऽन्येषां क्रमेण तु || १०८ ||\n\nम न्त्रध्यानं तथा मुद्रा योगरूपं च कीर्तितम् |\nज्ञानकाण्डाभिधानेन तदेतत् परिकीर्तितम् || १०९ ||\n\nयत्र नित्यानि कर्माणि स्नानादीन्यखिलानि च |\nनैमित्तिकानि काम्यानि प्रायश्चित्तानि विस्तरात् || ११० ||\n\nतुलाभारादिकादीनि कर्माणि विविधान्यपि |\nतथा च कर्षणादीनि स्थापनान्तान्यशेषतः || १११ ||\n\nप्रासादप्रतिमाभद्रपीठादीनां च लक्षणम् |\nएवमादीनि चान्यानि देवेशयजनार्थतः || ११२ ||\n\nकीर्त्यन्ते विस्तराद्यत्र क्रियाकाण्डं तु विद्धि तत् |\nएवं द्विविधरूपं तु शास्त्रं वक्ष्येऽवधारय || ११३ ||"
}
