{
    "filename": "Pārameśvara-13.txt",
    "content": "श्रीः |\n\nत्रयोदशोऽध्यायः |\n\nसनकः |\nशयनस्थे जगन्नाथे चातुर्मास्यस्य मध्यतः |\nपवित्रारोहणं प्रोक्तं त्वया मतिमतां वर || १ ||\n\nकिं देवशयनं नाम किं देवः स्वप्स्यतीत्यसौ |\nदेवः किमर्थं स्वपिति किं विधानं तथा वद || २ ||\n\nके मन्त्राः के च नियमाः व्रतान्यस्य क्रिया तु का |\nकिं ग्राह्यं किं च मोक्तव्यं सुप्ते देवे जनार्दने || ३ ||\n\nशाण्डिल्यः |\nश्रूयतामभिधास्यामि गुह्याद्गुह्यतरं तव |\nपुरा तपः प्रभावेन तोषितो योगनिद्रया || ४ ||\n\nममाङ्गं मानयस्वे ति प्रार्थितो जगतांपतिः |\nनिरीक्ष्य चात्मनो देहे रुद्धं लक्ष्म्या उरःस्थलम् || ५ ||\n\nशङ्खचक्रासिशार्ङ्गाद्यैर्बाहवः सुविभूषिताः |\nअधोनाभेर्निरुद्धं च वैनतेयेन पक्षिणा || ६ ||\n\nमकुटेन शिरो रुद्धं कुण्डलाभ्यां श्रवोयुगम् |\nततो ददौ सुसन्तुष्टो नेत्रयोः स्थानमादरात् || ७ ||\n\nचतुरो वार्षिकान् मासान् वासं प्रीता गमिष्यसि |\nयोगनिद्रापि तद्वाक्यं श्रुत्वा हृष्टतनूरुहा || ८ ||\n\nचकार लोचनावासमत्यर्थं शार्ङ्गधन्वनः |\nद्वादश्यां शुक्लपक्षस्य आषाढस्य द्विजाधिप || ९ ||\n\nतदादौ कौमुदाख्यस्य यावन्मासस्य तद्दिनम् |\nदेवः सर्वेश्वरस्तां तु मानयन्नयनस्थिताम् || १० ||\n\nयोगनिद्रां महानिद्रां शेषाहिशयने स्वपन् |\nक्षीरोदतोयबीच्यग्रैः धौतपादः समाहितः || ११ ||\n\nलक्ष्मीकराम्बुजश्लक्ष्णमृज्यमानपदद्वयः |\nप्रवृत्ते तौहिने काले प्रबुद्ध्यति जनार्दनः || १२ ||\n\nवासुदेवो जगन्नाथः क्रियार्थं स्वेच्छया द्विज |\nसेवमानोऽपि तां निद्रां जडतां न व्रजेत् प्रभुः || १३ ||\n\nयथा प्राकृतिकः सुप्तः कश्चिन्मलिनमानसः |\nअकर्ता सर्वकार्याणां योगनिद्रावशीकृतः || १४ ||\n\nन तादृक्त्वे जगद्धातुरप्रमेयः सनातनः |\nयतः प्रबुद्धःसर्वज्ञो नित्योऽजः परमेश्वरः || १५ ||\n\nतस्य निद्रादयो दोषाः सततं यान्ति वश्यताम् |\nनिद्रादिदोषरहिते प्रसुप्ते ह्यच्युतेऽमले || १६ ||\n\nनिवर्तन्ते क्रियाः सर्वाश्चातुर्वर्ण्यस्य सर्वशः |\nविवाहव्रतबन्धादिचूडासंस्कारदीक्षणम् || १७ ||\n\nयज्ञो गृहप्रवेशादिगोदानार्चाप्रतिष्ठनम् |\nपुण्यानि यानि कर्माणि वर्जयेद्दक्षिणायने || १८ ||\n\nअसङ्क्रान्तं तु यन्मासं दिव्ये पित्र्ये च वर्जयेत् |\nमलिम्लुचमशौचं च सूर्यसङ्क्रान्तिवर्जितम् || १९ ||\n\nनैमित्तिकान् मासि मासि तथा संवत्सरोत्सवान् |\nविशेषयागसंयुक्तान् सर्वसंपूरणादृते || २० ||\n\nनान्यन्नैमित्तिकं काम्यं कार्यं मासचतुष्टये |\nअबीष्टव्रतमाश्रित्य नेतव्यं तच्चतुष्टयम् || २१ ||\n\nभगवद्भक्तिनिष्णातैः कार्यं यच्चापरं श्रृणु |\nविष्णोरायतनस्याग्रे कुर्याच्छयनमन्दिरम् || २२ ||\n\nषट्करादादितो यावच्चतुर्दशकरावधि |\nस्तम्भयुक्तं सुधालिप्तं नानारागैः सुरञ्जितम् || २३ ||\n\nऊर्ध्वं तथा भित्तिगणं पूरयेच्चित्रनिर्मितैः |\nब्रह्नरुद्रेन्द्रचन्द्रार्कबिम्बैश्चान्यैस्तु वै बुधैः || २४ ||\n\nअष्टयोनिगतैर्विप्र सर्वैश्चोपनतस्थितैः |\nब्रह्नर्षिसिद्धमनुजैर्भक्तैश्चान्यैस्तथाऽसुरैः || २५ ||\n\nअप्सरोभिश्च विविधैस्तुवद्बद्धाञ्जलीयकैः |\nसम्मुखे देवदेवस्य सर्वाभरणभूषितैः || २६ ||\n\nएवं तु शयनागारं कृत्वा वस्त्रादिभूषितम् |\nब्रह्नस्थानं समाश्रित्य तस्मिन् कुर्यात्ततो द्विज || २७ ||\n\nएकद्विचतुरष्टाभिः स्वकीयैस्तु करैः स्थलाम् |\nकोणेषु तत्समैर्दण्डैः शुभैर्यज्ञतरूद्भवैः || २८ ||\n\nसुश्लक्ष्णैर्वेदिका कार्या चतुर्भिस्तोरणान्विता |\nवितानकं तदूर्ध्वे तु मध्ये पङ्कजभूषितम् || २९ ||\n\nप्रलम्बिपुष्पमालाभिर्घण्टाचामरदर्पणैः |\nभूषयेद्बुद्बुदाद्यैश्च सुवर्णरजतोद्भवैः || ३० ||\n\nमुक्तेन्द्रनीलवैडूर्यपझरागविचित्रितैः |\nसितादिवस्त्रभेदेन पताकाभिस्तथा ध्वजैः || ३१ ||\n\nखगेन्द्रतालमकरृश्यसंज्ञैः समुच्छ्रितैः |\nपूर्वादिदिक्षु संयुक्तैः कोणे पूर्णघटैर्युतम् || ३२ ||\n\nबीजैर्गन्धैस्त्वगेलाद्यैः पूरितैः पात्रसञ्चयैः |\nराजद्भिः सत्फलोपेतैर्विविधैः परितो वृताम् || ३३ ||\n\nविचित्रपुष्पप्रकरां चन्दनाद्यनुलेपिताम् |\nविचित्रवस्त्रसञ्छन्नां कुर्याद्वेदिं जगद्गुरोः || ३४ ||\n\nइत्येवं शयनागारं संपाद्यादौ मनोहरम् |\nहेमरत्नविचित्राङ्गं शयनं लक्षणान्वितम् || ३५ ||\n\nसुपर्णतालमकरृश्यैर्दिक्स्थैर्विभूषितम् |\nमकरास्यसमायुक्तं व्याघ्राङ्घ्रिसदृशाङ्घ्रिकम् || ३६ ||\n\nयद्वा गर्भगृहे विष्णोर्मूलमूर्तेस्तु दक्षिणे |\nशयनं कल्पयेद्विप्र स्वगृहे वाऽनुकल्पने || ३७ ||\n\nएवं पुरा समापाद्य यथा वित्तानुरूपतः |\nसंगृह्य सर्वसंभारान् दशम्यां द्विजसत्तम || ३८ ||\n\nसंकल्प्य पूर्वविधिना पूर्वोक्तं यागमण्डपम् |\nप्रविशेद्देशिकेन्द्राख्य एकादश्यां निशामुखे || ३९ ||\n\nपूर्ववत् पूजनं कुर्यात् कलशे मण्डले क्षितौ |\nसंप्रविश्य ततः प्राग्वन्मूलमूर्तौ तु पूजनम् || ४० ||\n\nकुर्यात् स्नपनयोग्यायां यात्रामूर्तावतोऽन्यथा |\nवह्नौ सन्तर्पयेन्मन्त्रं समिद्भिः सप्तभिः क्रमात् || ४१ ||\n\nयागमण्डपमासाद्य जागरेण नयेन्निशाम् |\nब्राह्ने मुहूर्ते संप्राप्ते उत्थाय शयनात्ततः || ४२ ||\n\nस्नातः कृताभिगमनो नित्यं निर्वर्त्य पूरयेत् |\nपूर्वोक्तमण्डलं विप्र रजोभिर्विविधैस्ततः || ४३ ||\n\nकुम्भमण्डलयोः पूर्वं समाराध्य यथाक्रमम् |\nततो नैमित्तिकं बिम्बं पश्चिमे मण्डपस्य तु || ४४ ||\n\nसंस्थाप्य संयजेत् सम्यग्भोगैर्व्यक्तैः क्रमोदितैः |\nअष्टाष्टसंख्यासंख्यातैर्विविधैरौपचनारिकैः || ४५ ||\n\nसांस्पर्शिकैस्ततो ब्रह्नन् हृदयङ्गमसंज्ञकैः |\nएवमिष्ट्वा तु होमान्तं सविशेषं विधानतः || ४६ ||\n\nइन्द्रादिलोकपालानां बलिं दद्याद्द्विजोत्तम |\nततो विसृज्य मन्त्रेशं कुम्भमण्डलकुण्डगम् || ४७ ||\n\nविष्वक्सेनं यजेत् साङ्गं भोगैर्मण्डलमध्यतः |\nततस्तां भगवद्व्यक्तिं प्रासादान्तः प्रवेशयेत् || ४८ ||\n\nउत्सवोक्तविधानेन सर्वालङ्कारसंयुतम् |\nसंप्रवेश्य प्रेवद्याथ मूलमूर्तिं महामते || ४९ ||\n\nअर्घ्येण गन्धपुष्पाभ्यां धूपेन सुशुभेन च |\nप्रपूज्यावाह्य शय्यार्थमूर्तौ वै मूलमूर्तितः || ५० ||\n\nतां समानीय यागार्थमण्डपे स्नापयेत् क्रमात् |\nअलह्कृतामलङ्कारैर्नू पुरान्तैः समुज्ज्वलैः || ५१ ||\n\nश्रीखण्डशशिबाह्लीकविलिप्तां पुष्पवेष्टिताम् |\nप्रावृतां नेत्रवस्त्रेण मृष्टधूपैः सुधूपिताम् || ५२ ||\n\nपूजयेद्विभवेनैव भोगपूगैस्तु पावनैः |\nयद्वाह्यनुमतो विप्र देशिको गुरुणा मुने || ५३ ||\n\nपूर्वमेव यजेन्मूर्तिमेनां स्नपनपूर्वकम् |\nततो निशामुखे प्राप्ते देशिकः साधकैः सह || ५४ ||\n\nयानेनाभिमतेनैव प्रदक्षिणचतुष्टयम् |\nप्रासादं संपरिक्रम्य सर्वाण्यावरणानि वा || ५५ ||\n\nसह चैकायनैर्विप्रैर्द्विजेन्द्रैः पाञ्चकालिकैः |\nसिद्धान्तनिष्ठैस्तत्कर्मनिरतैर्भगवन्मयैः || ५६ ||\n\nमङ्गलानि प्रयुञ्जानैः पुष्पाक्षतकरैर्द्विज |\nकृत्वा द्वार्स्थार्चनं सार्घ्यैः पुष्पगन्धानुलेपनैः || ५७ ||\n\nलक्ष्मीनिवासेश विभो भोगपर्यङ्कशायन |\nममाशु पापनिचयं विघ्नजालं विनाशय || ५८ ||\n\nपठन्मन्त्रमिमं सम्यक् प्रणबब्रह्नंसयुतम् |\nप्रविशेच्छयनागारं हृदि मन्त्रमनुस्मरन् || ५९ ||\n\nततः शयनदेशे तु पश्चिमे हेमविष्टरे |\nनिवेश्य प्राङ्मुखीं मूर्तिं यदा गर्भगृहे तदा || ६० ||\n\nनिवेश्य द्वाराभिमुखीं स्वयं समुपविश्य तु |\nपञ्चगव्येन चाभ्युक्ष्य ततः शय्यास्थलं द्विज || ६१ ||\n\nकुङ्कुमागरुकर्पूरेरुपलिप्य च चन्दनैः |\nतस्मिन् मध्ये शुभं कुर्यात् स्वस्तिकं सूक्ष्मलक्षणम् || ६२ ||\n\nशुक्लारुणैस्तथा पीतैर्धातुभिश्चासितैर्मुने |\nचतुर्विधेन रजसा कुर्याद्रत्नोद्भवेन वा || ६३ ||\n\nमूर्धोपथानसंयुक्तं मसूरकबरान्वितम् |\nगग्डोपधानसंयुक्तं चरणाधारसंयुतम् || ६४ ||\n\nज्योत्स्नावितानसदृशप्रच्छादनपटान्वितम् |\nसुधूपितं च शयनं संस्थाप्य च तथोपरि || ६५ ||\n\nप्रागुत्तरशिरश्शुभ्रं प्राक्छिरस्त्वथवा द्विज |\nमूलबिम्बे शयनगे स्थाप्यं तदनुरूपतः || ६६ ||\n\nतद्दक्षिणेऽथ दिग्भागे देशं समवलम्ब्य वै |\nतस्मिन् शुभतरे ब्रह्नन् शयने शशिवासिते || ६७ ||\n\nक्षीरोदार्णवमद्यस्थं सहस्रफणमौलिनम् |\nहिमकुन्देन्दुधवलं नागराजं महामते || ६८ ||\n\nप्रणवेन स्वनाम्ना च वर्णान्तेन सबिन्दुना |\nघ्यात्वार्चयित्वा स्तुत्वा च नमस्कृत्वा प्रसाद्य च || ६९ ||\n\nनिवेश्य तस्मिंस्तां मूर्तिं केवलां वा श्रिया सह |\nस्वबीजं मन्त्रपूतं तु ओं लक्ष्मीपतये नमः || ७० ||\n\nसमुदीर्य धियाचार्य अङ्गोपाङ्गक्रमेण तु |\nद्वादशाक्षरवर्णैस्तु स्वनामपदसंयुतैः || ७१ ||\n\nदत्वा गन्धानि माल्यं च धूपं शव्यास्थितं प्रभुम् |\nपूजयेत् पूर्वविधिना भोगैः सर्वैर्यथोदितैः || ७२ ||\n\nततस्त्वभिनवं कुण्डं संस्कृत्याभ्यन्तरे द्विज |\nतेजस्तस्मिन् समाहूय मन्त्रेणानेन विन्यसेत् || ७३ ||\n\nहुताशनागच्छ विभो कुण्डेऽस्मिन् हव्यवाहन |\nसन्निधानं घटे चास्मिन् कुरु मासचतुष्टयम् || ७४ ||\n\nततश्चावाह्य देवेशं तर्पयेत् पूर्ववत् क्रमात् |\nहोमं समाप्य संपूज्य ह्यर्घ्याद्येः संपठेदिदम् || ७५ ||\n\nसुप्ते त्वयि जगन्नाथे जगत् सुप्तं भवेदिदम् |\nप्रबुद्धेद त्वयि बुध्येत जगत् सर्वं चराचरम् || ७६ ||\n\nशाययित्वोपरि सितं दुकूलं धूपधूपितम् |\nदत्वोपरि समभ्यर्च्य पुष्पधूपविलेपनैः || ७७ ||\n\nसर्वसत्वोपसंहारां चिन्ताशक्तिं च विन्यसेत् |\nदक्षिणे त्वभिमानाक्यमूर्तिं तु चमरोद्यताम् || ७८ ||\n\nएवं ज्ञाननिशां वामे तालवृन्तकरोद्यताम् |\nउत्तमाङ्गपदे निद्रां करसंवाहने रताम् || ७९ ||\n\nपदारविन्ददेशस्थां लालयन्तीं कराम्बुजैः |\nआदाय चरणौ दिव्यौ साक्षाच्छ्रीं निधिसंश्रिताम् || ८० ||\n\nआनन्दं ब्रह्नणो रूपं तस्यै देवोऽदिदेवता |\nतदन्तः स्मरणानन्दजातविस्मयलोचनाम् || ८१ ||\n\nस्वनामपदमन्त्रैस्ताः सम्पूज्याः प्रणवादिभिः |\nराजती काञ्चनी मूर्तिस्ताम्रजा रीतिजाऽथवा || ८२ ||\n\nपूर्वा पूर्वा प्रशस्ता स्याच्छयनोत्थानकर्मणि |\nयदि कुर्याद्विपर्यासं राजा राष्ट्रं विनश्यति || ८३ ||\n\nदर्भमञ्जरिजे कूर्चे सर्वाभावे तदाऽचरेत् |\nएवं हि देवशयनं प्रतिष्ठाप्य द्विजोत्तम || ८४ ||\n\nतस्यैवाग्रे स्वयं वाचा गृह्णीयान्नियमान्नरः |\nचतुरो वार्षिकान् मासान् देवस्योत्थापनावधि || ८५ ||\n\nस्त्री वा नरो वा तद्भक्तो धर्मार्थी सुदृढव्रतः |\nगृह्णीयान्नियमानेतान् दन्तधावनपूर्वकम् || ८६ ||\n\nतेषां फलानि वक्ष्यामि तत्कर्तॄणां पृथक् पृथक् |\nमधुस्वरो भवेद्विप्र पुरुषो गुडवर्जनात् || ८७ ||\n\nलभेत सन्ततिं दीर्घां तैलसेवाविवर्जनात् |\nअभ्यह्गवर्जनाद्ब्रह्नन् सुन्दराङ्गः प्रजायते || ८८ ||\n\nकटुतैलपरित्यागाच्छक्रावासमावाप्नुयात् |\nप्रधूकतैलत्यागेन सौभाग्यमतुलं लभेत् || ८९ ||\n\nपुष्पादिभोगत्यागेन स्वर्गे विद्याधरो भवेत् |\nयोगाभ्यासी भवेद्यस्तु स ब्रह्नपदमाप्नुयात् || ९० ||\n\nकस्तूरीकुङ्कुमक्षोदचन्दनाद्यनुलेपनम् |\nयो वर्जयेत् स वैरूप्यं दौर्गन्ध्यं न तु वाप्नुयात् || ९१ ||\n\nताम्बूलवर्जनाद्भोगी रक्तकण्ठश्च जायते |\nघृतत्यागात् स लावण्यं सर्वस्निग्धतनुर्भवेत् || ९२ ||\n\nफलत्यागाच्च मतिमान् वहुपुत्रश्च जायते |\nपादाभ्यह्गपरित्यागाच्छिरोभ्यङ्गविवर्जनात् || ९३ ||\n\nदीप्तिमान् दीप्तकरणः साक्षाद्द्रव्यपतिर्भवेत् |\nदधिदुग्धतक्रनियमाद्गोलोकं लभते नरः || ९४ ||\n\nइन्द्रातिथित्वमाप्नोति स्थालीपाकविवर्जनात् |\nलभते सन्ततिं दीर्घामपि पव्कमभक्षयन् || ९५ ||\n\nभूमौ प्रस्तरशायी च विष्णोरनुचरो भवेत् |\nसदा मुनिः सदा योगी मधुमांसस्य वर्जनात् || ९६ ||\n\nएवमादिपरित्यागाद्धर्मी स्याद्धर्मनन्दनः |\nएकान्तरोपवासेन ब्रह्नलोके महीयते || ९७ ||\n\nधारणान्नखरोमाणां गङ्गास्नानं दिने दिने |\nमौनव्रती भवेद्यस्तु तस्याज्ञा तुलिता भवेत् || ९८ ||\n\nद्विषट्काक्षरनिष्णातः प्राप्नुयात् परमं पदम् |\nनमो नारायणायेति जपन्नामशतं फलम् || ९९ ||\n\nपादाभिवन्दनाद्विष्णोर्लभेद्गोदानजं फलम् |\nविष्णुपादाम्बुसंस्पर्शात् कृतकृत्यो भवेन्नरः || १०० ||\n\nविष्णोरायतने कुर्यादुपलेपनमार्जने |\nकल्पस्थायी भवेद्विप्र स नरो नात्र संशयः || १०१ ||\n\nप्रदक्षिणशतं यस्तु करोति स्तुतिपाठकः |\nहंसयुक्तविमानेन स च विष्णुपुरं व्रजेत् || १०२ ||\n\nगीतवाद्यकरो विष्णोर्गान्धर्वं लोकमाप्नुयात् |\nकृत्वा प्रदक्षिणं दिव्यं स्थानमप्सरसां व्रजेत् || १०३ ||\n\nनित्यं शास्त्रविनोदेन लोकान् यस्तु प्रबोधयेत् |\nस व्यासरूपी विष्ण्वग्रे अन्ते विष्णुपुरं व्रजेत् || १०४ ||\n\nपुष्पमालाकुलां पूजां कृत्वा विष्णोःपुरं व्रजेत् |\nप्रातःस्नायी नरो यस्तु नरकं स न गच्छति || १०५ ||\n\nभोजनं वर्जयेद्यस्तु स स्नानं पौष्करं लभेत् |\nतीर्थाम्बुना हरेःस्नानान्निर्मलं देहमाप्नुयात् || १०६ ||\n\nपञ्चगव्याशनाद्विप्र चान्द्रायणफलं लभेत् |\nपर्णेषु यो नरो भुङ्क्ते कुरुक्षेत्रफलं लभेत् || १०७ ||\n\nशिलायां भोजनान्नित्यं स्नानं प्रायागजं लभेत् |\nयामद्वयाशनत्यागान्न रोगैः परिभूयते || १०८ ||\n\nएवमादिव्रतैर्देवस्तुष्टिमाप्नोति तोषितः |\nयस्मिन् देशे तु तद्भक्तो यो मासांश्चतुरः क्षिपेत् || १०९ ||\n\nव्रतैरनेकैर्नियमैर्महद्भिः श्रेष्ठमानसः |\nकल्पस्थायी विष्णुलोके संवसेन्नात्र संशयः || ११० ||\n\nचतुरो वार्षिकान् मासान्नियमो येन यत्कृते |\nकथयित्वा द्विजेन्द्रेभ्यो भुक्तेभ्यस्तं स दक्षिणाम् || १११ ||\n\nदत्वा विसर्जयेद्विप्रांस्ततो भुञ्जीत च स्वयम् |\nयन्नक्तं चतुरो मासान् प्रवृत्तिं तस्य वाऽचरेत् || ११२ ||\n\nएवं य आचरेद्विद्वान् सोऽनन्तं धर्ममाप्नुयात् |\nयस्य विष्णोः समाप्येत चातुर्मास्यव्रतं द्विज || ११३ ||\n\nस भवेत् कृतकृत्यस्तु न पुनर्मानुषो भवेत् |\nतदन्ते जन्म चासाद्य शुचीनां श्रीमता गृहे || ११४ ||\n\nशास्त्रमेकायनं ज्ञात्वा सम्यक् कृत्वा तदुद्भवम् |\nत्रयोदशविधं कर्म भगवन्तं समाप्नुयात् || ११५ ||\n\nएवं संकल्प्य नियमानन्यान् वै शास्त्रचोदितान् |\nकार्यात्र प्रत्यहं पूजा मार्जनं चोपलेपनम् || ११६ ||\n\nमृदा धातुविकारैर्वा सुगन्धैश्चन्दनादिकैः |\nप्रदानं धूपदीपानां व्यजनेनानिलोत्थितिः || ११७ ||\n\nशशिचन्दनसंमिश्रं शीतलोदकसत् क्रिया |\nकदलीफलकल्हारैः पझोत्पलविमिश्रितैः || ११८ ||\n\nस्वेदशान्तिं समापाद्य पौनः पुन्येन पूजनम् |\nवेणुवीणासमोपेतां गीतिं च मधुरस्वनाम् || ११९ ||\n\nएवं मासद्वये याते याते मेघरवेऽम्बरात् |\nब्रह्नन् भाद्रपदे मासि द्वादश्यां हि निशामुखे || १२० ||\n\nईषत् प्रबोधमाश्रित्य देवदेवो ह्यधोक्षजः |\nस्थित्यर्थममराणां च परिवर्तनमाचरेत् || १२१ ||\n\nदक्षिणेनाङ्गसङ्गेन त्यक्त्वा चोत्तानशायिनीम् |\nयोगनिद्रां समाश्रित्य प्रकुर्वन् प्रभवाप्ययौ || १२२ ||\n\nवायुचक्रान्तरस्थस्य जगद्बीजचयस्य च |\nमुखेन्दुमण्डलाच्चाथ अपोह्याच्छादनाम्बरम् || १२३ ||\n\nआस्ते चाश्वयुजे चैव द्वादश्यां परमेश्वरः |\nसन्त्यज्य शयनं दिव्यं निशायां कार्तिकस्य तु || १२४ ||\n\nउत्थायामरनाथस्तु समाक्रम्य पतत्रिराट् |\nनिश्शेषभुवनग्रामवीधीनां दोषशान्तये || १२५ ||\n\nविचरत्यप्रमेयात्मा नन्दयंस्तु सुरादिकान् |\nसंहर्षयन् जगत्यस्मिन् सुकृतां धर्मपद्धतिम् || १२६ ||\n\nएवं भक्तजनैः कार्यं तस्य तच्चेष्टितं महत् |\nविविधैरुत्सवैर्दानैर्जपजागरणस्तवैः || १२७ ||\n\nनृत्तगीतसमोपेतैर्विलासैर्हास्यसंयुतैः |\nक्रीडमानैः सुमनसैः प्रयतैः प्रणतैर्विभोः || १२८ ||\n\nएकदेशस्थितैर्विप्र अननय्मनसैः सदा |\nविशेषयागपूर्वं तु परिवर्तनमाचरेत् || १२९ ||\n\nतद्वत् प्रभातवेलायामासनं च विधीयते |\nप्रबोधनं ततः कुर्याच्छयनस्थस्य वै विभोः || १३० ||\n\nद्वादश्यां शुक्लपक्षस्य कार्तिके मासि वै द्विज |\nदशम्यां विधिवत् कृत्वा संकल्पं पूर्ववद्बुधः || १३१ ||\n\nनिमन्त्रणं द्विजातीनामेकादश्यां तथैव च |\nपूर्ववते पूजनं कृत्वा चतुःस्थानस्थितस्य वै || १३२ ||\n\nरात्रौ प्रजागरं कुर्यात् सहायैः सह देशिकः |\nपुण्याख्यानकथाभिस्तु स्तोत्रपूर्वैस्तु गीतकैः || १३३ ||\n\nसवाद्यैर्मधुरैर्नृत्तैरपहासैस्तु हर्षदैः |\nजयशब्दैर्नमस्कारैः करतालसमन्वितैः || १३४ ||\n\nसोपवासः शुचिः स्नात्वा समाराध्य परं प्रभुम् |\nभोगैः षड्रसपूर्णैस्तु सुपूर्णैरौपचारिकैः || १३५ ||\n\nअर्घ्यैर्विलेपनैर्माल्यैर्मृष्टधूपसमन्वितैः |\nब्राह्ने मुहूर्ते द्वादश्यां मन्त्रमूर्तिं प्रबोधयेत् || १३६ ||\n\nप्रबुद्ध त्वं जगन्नाथ प्रबुद्ध परमेश्वर |\nप्रबुद्ध पुण्डरीकाक्ष भक्तानामनुकम्पया || १३७ ||\n\nत्वयि प्रबुद्धे देवेश तवाग्रे परमेश्वर |\nलौकिकानीह यज्ञानि तानि निर्वर्तयाम्यहम् || १३८ ||\n\nअग्रतः सर्वयज्ञानां त्वं प्रभुर्नामतः सदा |\nनापरेषु जगन्नाथ पूजितेषु सुरेषु च || १३९ ||\n\nमयि यज्ञसमाप्तिः स्यात् त्वयि सन्तर्पितेऽनले |\nसर्वे देवानलमुखाः स चाग्निस्त्वन्मुखे कृतः || १४० ||\n\nब्रह्ना स्वयं ब्रह्नलोके स्वर्गे स्वर्गनिवासिनः |\nसात्विका मानुषे लोके नागाद्याश्च रसातले || १४१ ||\n\nत्वयि प्रबोधयन्त्येते स्वार्थसंसिद्धये सदा |\nत्यज योगमयीं निद्रां कृपां कुरु सनातन || १४२ ||\n\nबोधश्च मामनिर्बोध इति मन्त्रमुदाहरन् |\nउत्तिष्ठ ब्रह्नणस्पते उदुत्यं जातवेदसम् || १४३ ||\n\nइदं विष्णुर्विचक्रमे त्रेधा निदधे पदम् | |\nसमूढमस्य पां सुरे स्वाहा || १४४ ||\n\nजितंतेनोच्चया वाचा समस्तव्यस्तयोगतः |\nशङ्खध्वनिसमोपेतैः दुन्दुभीपटहस्वनैः || १४५ ||\n\nवन्दिबृन्दोत्थितोच्चाभिर्नानावाग्भिर्महामते |\nमहाजयजयारावैः पुनःपुनरुदीरितैः || १४६ ||\n\nप्रवोधलक्षणैः स्तोत्रैरुत्थाप्य शयनात्ततः |\nअर्घ्यगन्धादिनाभ्यर्च्य प्रविशेद्यागमण्डपम् || १४७ ||\n\nसंपूर्याभिमतं रागैर्मण्डलं चाधिवासितम् |\nकुम्भमण्डलयोः पूर्वं पूजां कृत्वा विधानतः || १४८ ||\n\nपश्चादुत्सवमूर्तिं च यजेन्मण्डलपश्चिमे |\nमहास्नपनपूर्वैस्तु भोगैः पूर्णैर्यथोचितैः || १४९ ||\n\nहोमं तु विधिवत् कृत्वा तोषयेत् परितो द्विज |\nएकायनीयशाखोत्थैः साक्षात्तत्प्रतिपादकैः || १५० ||\n\nदिव्यैर्बलादिकैर्मन्त्रैर्व्यापकैः प्रणवान्वितैः |\nऋग्यजुस्सामसंभूतैर्मन्त्रैः स्तोत्रैः पृथग्विधैः || १५१ ||\n\nगीतकैर्विविधैर्नृत्तैर्वाद्यैस्तन्त्र्यादिभिस्तदा |\nएवं प्रवृत्ते गीताद्ये यायाच्छ्य्यानिकेतनम् || १५२ ||\n\nप्रबोधितं तु विधिवत् स्नापयेत् पूर्ववत् प्रभुम् |\nसंपूज्य च तथा भक्त्या क्रमेण च महामुने || १५३ ||\n\nमहाविभूतिसंभारैः पुष्पधूपानुलेपनैः |\nनैवेद्यैर्विविधैर्विप्र स्तोत्रवादित्रपूर्वकैः || १५४ ||\n\nअग्नौ सन्तर्पयेत् पश्चात् सविशेषं यथाविधि |\nपश्चादुत्सवमूर्तिं तां पूजितां यागमण्डपात् || १५५ ||\n\nसमानीय रथाद्येषु यानेत्वभिमतेर्चिते |\nस्थाप्य प्रासादपूर्वं वा भ्रामयेद्ग्रामपूर्वकम् || १५६ ||\n\nवक्राधिष्ठानपूर्वं वा संस्थाप्य भ्रामयेद्द्विज |\nगणिका भगवद्भक्तैः सह नागरिकैर्जनैः || १५७ ||\n\nपरिव्राड्ब्रह्नचारिभिः जपस्तुतिपरायणैः |\nद्विजेन्द्रप्रमुखैर्वृत्तसंयुक्तैस्तत्परायणैः || १५८ ||\n\nश्वेताम्बरधरैः सर्वैर्ध्वजोत्तरकरैः शुभैः |\nवालव्यजनहस्तैश्च पताकोद्यतपाणिभिः || १५९ ||\n\nपझोत्पलकरैश्चान्यैर्द्विजैर्वेत्रलताकरैः |\nलाजसिद्धार्थककरैरन्यैरक्षतपाणिभिः || १६० ||\n\nसुसुगन्धतयाच्छिन्नधूपपात्रकरैस्तथा |\nफलपुष्पकरैश्चान्यैस्तथा पूर्णघटोद्यतैः || १६१ ||\n\nअन्यैः कलशहस्तैश्च गदाचक्रधरैः सदा |\nशङ्खातपत्रहस्तैश्च दण्डलाङ्गलधारिभिः || १६२ ||\n\nऋङ्भन्त्रोद्धोषणपरैर्जपस्तुतिपरैस्तथा |\nप्रयत्नाद्देवतासीभिर्नृत्तगीतादि चोत्सवम् || १६३ ||\n\nकारयेत् सर्वतो वीथीर्वाद्यैरन्यैः पृथग्विधैः |\nप्रदहेत् सुरभिं धूपं पृथक् साज्यं च गुग्गुलुम् || १६४ ||\n\nअर्थिनश्चार्थनिचयैस्तर्पणीयाश्च शक्तितः |\nदेवीयब्रह्नयानस्य भ्रममाणस्य वै द्विज || १६५ ||\n\nअल्पमात्रं तु यो दद्यात् पञ्चकालपरायणे |\nदानं सहस्रगुणितं विस्तारं याति तत्र तत् || १६६ ||\n\nपुष्पमूलादिनैवेद्यैः फलमूलैर्धनैस्तथा |\nब्रह्नयानगतं देवं यः पूजयति भक्तितः || १६७ ||\n\nतद्दानं लक्षगुणितं विस्तारं नात्र संशयः |\nसर्षपाक्षतपुष्पाणि अग्रतः पृष्ठतो विभोः || १६८ ||\n\nक्षेप्तव्यानि द्विजश्रेष्ठ ऊर्ध्वे च ककुबष्टके |\nएवं विधं ब्रह्नरथं वेष्णवं विघ्ननाशनम् || १६९ ||\n\nग्रामे पुरे वा नगरे भ्राम्यते यत्र कुत्नचित् |\nविपापोऽसौ भवेद्देशो न दुर्भिक्षभयं भवेत् || १७० ||\n\nनाकालमृत्युना किञ्चित् प्राप्यते विधिना तथा |\nईतयोपद्रवाद्याश्च पर्समं यान्ति सर्वदा || १७१ ||\n\nनश्यन्ति तस्करास्तत्र नाधर्मः संप्रवर्तते |\nधर्मयुक्तो भवेद्राजा जना धर्मपरास्तथा || १७२ ||\n\nभवन्ति सुखिनः सर्वे दुःखशोकविवर्जिताः |\nएवं प्रदक्षिणीकृत्य क्षिप्त्वा पुष्पाञ्जलिं ततः || १७३ ||\n\nअवतार्य रथान्मन्त्रं चक्राधिष्ठानपूर्वकम् |\nयष्टव्यमर्घ्यगन्धाद्यैर्मुद्रां बद्ध्वा जपेत्ततः || १७४ ||\n\nतर्पणीयमथाज्याद्यैर्दद्यात् पूर्णाहुतिं शुभाम् |\nअर्घ्यधूपप्रधानाद्यैः क्षमयेत् पुरुषोत्तमम् || १७५ ||\n\nततो यागगृहं नीत्वा प्रणिपत्य मुहुर्मुहुः |\nततः शयनमूर्तेस्तु गत्वैवं सन्निधिं गुरुः || १७६ ||\n\nचतुः प्रदक्षिणीकृत्य अष्टाङ्गेन नमेत् क्षितौ |\nतोषयित्वा जगन्नाथं ब्रह्नयानादिषु द्विज || १७७ ||\n\nसंस्थाप्य भ्रामयेद्भक्त्या प्रासादं साम्प्रतं क्रमात् |\nप्रविश्य गर्भगेहं तु द्वारदेशे स्थितः प्रभुम् || १७८ ||\n\nअर्घ्यपाद्यादिभिः पूज्य निनयेदन्तरं ततः |\nमूलमूर्तिं प्रणम्याथ अर्घ्यगन्धादिभिर्यजेत् || १७९ ||\n\nविसर्जयेत्तु तन्मूर्तौ मन्त्रं शयनमूर्तिगम् |\nपश्चादुत्सवमूर्तिं तां पूजितां यागमण्डपात् || १८० ||\n\nप्रदक्षिणक्रमेणैव गर्भगेहं प्रवेशयेत् |\nमूलमूर्तिगतं देवमर्घ्याद्यैः संप्रपूज्य च || १८१ ||\n\nस्तुत्वा विज्ञाप्य तद्भूयो गुणातीतमधोक्षजम् |\nअनेनोत्सवयोगेन यागपूजादिकेन च || १८२ ||\n\nनिर्वर्तितेन भगवंस्त्वं मम प्रीयतामिति |\nततो विसर्जयित्वा तु कुम्भमण्डलमध्यगम् || १८३ ||\n\nकृत्वा यागं गणेशस्य कुर्यात्तस्य विसर्जनम् |\nअनुकल्पे तु देवस्य परिभ्रमणकर्मणः || १८४ ||\n\nप्रागेव देवदेवेशं कुम्णमण्डलकुण्डगम् |\nविसर्जयित्वा तत्पश्चात् परिभ्रमणमाचरेत् || १८५ ||\n\nयद्वा विघ्नेशयागं च तथैव तु समाचरेत् |\nप्रागेव मुख्यकाले तु कृत्वा शयनगं विभुम् || १८६ ||\n\nततो विसर्जयेद्देवं कुम्भमण्डलकुण्डगम् |\nयानपात्रं तथा च्छ्त्रं प्रतिपाद्य सदक्षिणम् || १८७ ||\n\nशयनं स्वगुरोर्विप्र द्विजानां तदसन्निधौ |\nदेवदेवस्य देवस्य मूलमूर्तिगतस्य च || १८८ ||\n\nकृत्वा जानुद्वयं भूमौ बद्धाञ्जलिरिदं पठेत् |\nदेव सर्वेश्वरानादे कर्मणानेन चाखिलाम् || १८९ ||\n\nशुभां गतिं जनो यातु प्रीतिं च परमां भज |\nइति विज्ञाप्य देवस्य बाह्नणान् प्रीणयेत्ततः || १९० ||\n\nविविधैरन्नपानाद्यैर्यथाशक्ति द्विजोत्तम |\nबन्धुभृत्यसमोपेतमनुयागमथाचरेत् || १९१ ||\n\nअनेन विधिना कुर्याच्छयनस्थस्य बोधनम् |\nयदा तु मूलमूर्तौ तु चतुःस्थानार्चनं भवेत् || १९२ ||\n\nतदाप्युत्सवमूर्तौ स्यात् पूजितायां तदुत्सवम् |\nकुर्याच्छयनमूर्तौ च शयनं शास्त्रकोविदः || १९३ ||\n\nयात्राव्यक्तेरभावे तु मूलबिम्बेऽर्चनं भवेत् |\nतदा स्नपनबिम्बे तु तदीयस्नपनं भवेत् || १९४ ||\n\nतदा शयनमूर्तौ स्यादुत्वो द्विजसत्तम |\nतदभावे तु तत् कर्म दर्भमञ्चरिजे हितम् || १९५ ||\n\nविष्टरे विष्टरं कल्प्य रक्षार्थं किञ्चिदूनतः |\nतदा मन्त्रेशकुम्भेस्याच्छस्त्रकुम्भे तदुत्सवम् || १९६ ||\n\nअथवा चक्रराजस्य विष्टरे वा समाचरेत् |\nअभावे स्नपनव्यक्तेर्दर्पणे स्नपनं भवेत् || १९७ ||\n\nतदभावे निवेद्यैव प्रक्षिपेत् कलशान् क्रमात् |\nइत्येवमुक्तं देवस्य शयनं च प्रबोधनम् || १९८ ||\n\nयदुक्तमेवामखिलं यथाकालमसंभवात् |\nअस्वातन्त्र्यादसामर्थ्याद्वित्ताभावात्तु वा द्विज || १९९ ||\n\nद्रादशीष्वखिलास्वेवं कुर्यात् संवत्सरान्तरे |\nपरीते तु शयानां तु चातुर्मास्ये तु संयमे || २०० ||\n\nभक्तैर्निर्वहणीयं तु तुलाभोगावसानकम् |\nपूर्वोक्तविधिना शय्यां यो विष्णोः परिकल्पयेत् || २०१ ||\n\nसोऽचिराल्लभते लक्ष्मीं सौभाग्यमतुलं तथा |\nपुत्रदारकुटुम्बेषु कदाचित् केनचित् सह || २०२ ||\n\nवियोगं नाप्नुयात् किञ्चिद्योषिद्वा पुरुषस्तथा |\nअतुलं पुण्यमाप्नोति दीर्घमायुश्च विन्दति || २०३ ||\n\nरोगाच्च मुच्यते रोगी भीतो मुच्येत वै भयात् |\nअजय्यः सर्वशत्रूणां पूज्य सर्वजनस्य च || २०४ ||\n\nभुक्त्वा भोगांस्तु विविधान् विष्णुलोके महीयते |\nशेषशय्यागतं विष्णुं यः पूजयति भक्तितः || २०५ ||\n\nविभवेनाथ भक्त्या वा तस्य तुप्यति केशवः |\nतस्मिन् काले तु ये किचित्तत्र तिष्ठन्ति मानवाः || २०६ ||\n\nयाति पापं क्षयं तेषामन्ते स्वर्गं व्रजन्ति च |\nइदं शय्याविधानं तु श्रृणुयाद्यस्तु वैष्णवः || २०७ ||\n\nत्रिविधस्य तु पापस्य क्षयस्तस्य तु वै क्षणात् |\nअनेन विधिना यस्तु कुर्याद्विष्णोः प्रबोधनम् || २०८ ||\n\nसकामानखिलान् प्राप्य दीर्घमायुश्च विन्दति |\nविधिनानेन यः कुर्यात् प्रतिसंवत्सरं द्विज || २०९ ||\n\nप्रबोधनं तु देवस्य स वै जन्मनि जन्मनि |\nसुखप्रबुद्धो भवति सर्वदोषविवर्जितः || २१० ||\n\nसर्वेषां बान्धवादीनां वन्दनीयस्त्वसौ नरः |\nविष्णोर्भक्तिपरो ब्रह्नन् स गच्छेद्वैष्णवं पदम् || २११ ||\n\nदुग्धाब्धिभोगिशयने भगवाननतो |\nयस्मिन् दिने स्वपिति वाथ विबुध्यते वा |\nतस्मिन्ननन्यमनसामुपवासभाजां |\nपुंसां ददाति सुगतिं गरुडांससंस्थः || २१२ ||"
}