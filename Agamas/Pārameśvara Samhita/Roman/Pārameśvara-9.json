{
    "filename": "Pārameśvara-9.txt",
    "content": "śrīḥ |\n\nnavamo'dhyāyaḥ |\n\nśāṇḍilyaḥ |\nevaṃ kālatraye kuryāt pūjanaṃ mantravittamaḥ |\nna ca kālatrayānnyūnaṃ pūjanaṃ vihitaṃ sadā || 1 ||\n \nprāsādeṣu svayaṃvyaktapūrveṣu dvijasattama |\nkālatrayaṃ pradhānaṃ syāttadūrdhvaṃ karturicchayā || 2 ||\n \nvibhavāpekṣayā caiva vardhayeta yathākramam |\nyāvaRddvādaśamaḥ kālastāvadvai munipuRṅgava || 3 ||\n \nśreṣṭhaḥ prabātakālaḥ syāt triṣu kāleṣu vai punaḥ |\nyathāvanmantravinyāsamātmanaḥ karadehayoḥ || 4 ||\n \nhṛdyāgaṃ sthānasaṃśuddhiṃ sāyāmāṃ bhautikīṃ tataḥ |\nnityaṃ prābhātike kuryādanyatrecchānurūpataḥ || 5 ||\n \nsnapanaṃ balidānaṃ ca kuryāt kālatraye sadā |\nmūrterāsanapūjā tu kāryā kālacatuṣṭaye || 6 ||\n \npañcakāle bhavennyāsaḥ ṣaṭkāle havanakriyā |\nata ūrdhveṣu kāleṣu japāntaṃ pūjanaṃ bhavet || 7 ||\n \nalaṅkārāsanādyaṃ ca pūrvavat kramayogataḥ |\nvinoktena prakāreṇa hyanyathā na samācaret || 8 ||\n \nmukhyakalpe tu homāntā nityanaimittikātmakāḥ |\npūjāḥ krameṇa vai kuryāt tattaddhomāvasānikāḥ || 9 ||\n \nanukalpe tu japyāntaṃ yāgānantariteṣu vai |\nyāgeṣu havanānteṣu nityanaimittikādiṣu || 10 ||\n \ntattadyāgaṃ japāntaṃ ca kramāt kṛtvā tataḥ param |\ntattaddhomān muniśreṣṭha kramāt kuryādyathāvidhi || 11 ||\n \nanukalpeṣu yāgeṣu hyupakāloditeṣu vai |\nāsanārghye tataṛ pādyamācāmaṃ sapratigraham || 12 ||\n \ngandhaṃ mālyaṃ tathā dīpaṃ dhūpaṃ mātrāṃ krameṇa tu |\ndatvā bhojyāvasānaṃ tu kramāddadyādvidhānataḥ || 13 ||\n \natha dvādaśakālādi yāvat kālatrayaṃ dvija |\nnāḍikānāṃ vibhāgaṃ tu krameṇaivāvadhāraya || 14 ||\n \nbrāhnānmuhūrtādārabhya sapādaṃ ghaṭikādvayam |\nnirvartya nityakarma prāk snānapūrvaṃ yathāvidhi || 15 ||\n \nsapādaikottarā nāḍyo daśa prābhātike'rcane |\ntato nāḍīcatuṣkaṃ tu bhavedyāgadvayasya tu || 16 ||\n \ntatastvardhottarā nāḍyastisraḥ syussvānhikasya tu |\npaścādardhottarāḥ sapta nāḍyo madhyandinārcane || 17 ||\n \nbhūyastu ghaṭikāyugmaṃ yāgasya dvijasattama |\ntato'parāhṇayāgasya bhavettu ghaṭikātrayam || 18 ||\n \nsvādhyāyasya bhavet kālastatastu ghaṭikādvayam |\nardhottarā bhavennāḍī svasya sāyantanī kriyā || 19 ||\n \ntataḥ pradoṣayāgasya sārdhāḥ sapta ca nāḍikāḥ |\ntato yāgadvayaṃ kuryāddhaṭikānāṃ catuṣṭaye || 20 ||\n \npaścānniśīthayāgasya bhavedvai nāḍikātrayam |\nbhūyastu pūjanaṃ vipra kuryādvai ghaṭikādvaye || 21 ||\n \ntatastu pratyuṣo yāgaḥ sārdhaṃ syānnāḍikādvayam |\nyogapūrvaṃ tu viśrāmaścatasro nāḍikāstataḥ || 22 ||\n \nyatra dvādaśakālejyā tatrāyaṃ kālanirṇayaḥ |\nyatraikādaśakālejyā tatrāyaṃ krama ucyate || 23 ||\n \nniśīthayajanādūrdhvaṃ pratyuṣaḥ pūjanaṃ bhavet |\nyadvā prādoṣikādūrdhvaṃ kālamekaṃ vilopayet || 24 ||\n \nviśrāmasya bhavet kālo nāḍīnāṃ ṣaṭkameva ca |\nyadā tu daśakāleṣu pūjanaṃ vihitaṃ tadā || 25 ||\n \nmadhyāhnapūjanādūrdhvamaparāhṇārcanaṃ bhavet |\ntathā madhyāhṇapūjāyāḥ sārdhāstu nava nāḍikāḥ || 26 ||\n \nyatra kāleṣu navasu pūjanaṃ vihitaṃ tadā |\nniśīthapūjanāt pūrvamekaṃ yāgaṃ tu lopayet || 27 ||\n \ndaśa nāḍyo'rdhahīnāḥ syustadā prādoṣike'rcane |\nyatra kālāṣṭake yāgā vihitā dvijasattama || 28 ||\n \ntadā prābhādikādūrdhvamekaṃ yāgaṃ vilopayet |\ntadā prābhātike yāge sāṃśā nāḍyastrayodaśa || 29 ||\n \nyajanaṃ saptakāleṣu yadā syāddvijasattama |\npradoṣaśca niśīthasca pratyūṣaśca tathā niśi || 30 ||\n \nniśīthasya bhavet kālaścatasro nāḍikāstadā |\nardhahīnāścatasrastu ghaṭikāścaramasya tu || 31 ||\n \nyatra vai kālaṣaṭke tu pūjanaṃ vihitaṃ tadā |\npūrvamadhyāparāhṇāstu divākālāstrayaḥ smṛtāḥ || 32 ||\n \nsvasya prābhātakṛtyasya sāṃśaṃ nāḍītrayaṃ tadā |\nsārdhāścatasro nāḍyastu svasya madhyandinasya tu || 33 ||\n \nprātarādyā niśīthāntāḥ pañcakālā udāhṛtāḥ |\ntadā śiṣṭāstu ghaṭikā yogaviśrāmayoḥ smṛtāḥ || 34 ||\n \nete'parāhṇarahitāścatuṣkālāḥ prakīrtiṃtāḥ |\npañcakaṃ ghaṭikānāṃ tu svādhyāyasya bhavettadā || 35 ||\n \nprātarmadhyandinaṃ sāyaṃ trayaḥ kālā yathākramam |\ntadānīmavaśiṣṭāstu ghaṭikāḥ svasya karmaṇaḥ || 36 ||\n \nanukalpe tu kālaḥ syādeko mādhyandino'thavā |\nmādhyandinaśca naiśaśca dvau kālau śaktito dvija || 37 ||\n \nyatrāvaraṇabāhulyaṃ tathā ca balivistaraḥ |\nbhagavadyāgavistāro mahatā vibhavena tu || 38 ||\n \nanekā mūrtayo yatra pūjyante vistareṇa tu |\ntatra tatra samabhyūhya svabuddhyā tu samācaret || 39 ||\n \nvṛddhiṃ pradhānakāle tu nāḍikānāṃ mahāmate |\nsaṃkṣepamupasandhyāsu tattatkarmānuguṇyataḥ || 40 ||\n \nevamukteṣu kāleṣu yaḥ pūjayati sarvadā |\nsa pūjāphalamāpnoti sākalyena mahāmate || 41 ||\n \nyathā kālātyayo na syāttathā kuryāt prayatnataḥ |\nukte'smin samatikrānte kāle doṣo bhavenmahān || 42 ||\n \nmanujaiḥ kalpite sthāne ityuktā nāḍikāsthitiḥ |\nsvayaṃ vyaktādike'pyevaṃ sthānānāmārṣapaścime || 43 ||\n \ncatuṣṭaye bhavedvipra kālānāṃ tu vinirṇayaḥ |\nviśeṣaḥ śrūyatāmatra niyateṣvapi karmasu || 44 ||\n \nvatsarotsavapūrveṣu nānānaimittikeṣu ca |\npavitrārohaṇānteṣu kāmyeṣu vividheṣu ca || 45 ||\n \ntathā ca prāyaścitteṣu rāṣṭrabhaṅgādidoṣataḥ |\nyadvā yajanavistārādasāmarthyādikena vā || 46 ||\n \ntattatkarmodite kāle samatīte kṣaṇādike |\nna doṣo vidyate vipra tattatsthānaprabhāvataḥ || 47 ||\n \nsadāgamaparairvipraiḥ paścakālaparāyaṇaiḥ |\ncāturātmyaikaniṣṭhaistu ananyairadhikāribhiḥ || 48 ||\n \nprāguktairvyāpakairmandnairdvādaśākṣarapūrvakaiḥ |\naṅgopāṅgādisaṃyuktairdivyaśāstroktamārgataḥ || 49 ||\n \nyajanaṃ kriyate yatra tatrāpi ca viśeṣataḥ |\nkālātikramadoṣastu vidyate na kadācana || 50 ||\n \ntathāpi kālātikrāntau viśeṣamavadhāraya |\nvyāmiśrayājibhirvarṇairnirmitāyatanāstu ye || 51 ||\n \nteṣu karmaṇi nitye'pi kāmye naimittike'pi vā |\nvividhe'pi tathā vipra prāyaścittākhyakarmaṇi || 52 ||\n \ntattaduktasya kālasya muhūrtasyāpyatikrame |\nkarturgurośca sthānasya tasya doṣo mahān bhavet || 53 ||\n \nananyaśaraṇairvarṇaiḥ sthāne tu parikalpite |\nārambhaḥ prātarijyāyā api yāmāṣṭamāṃśakam || 54 ||\n \nnātikrāmenna madhyāhnaḥ sāṣṭāṃśaṃ praharadvayam |\nna ca sāyantanārambho rātrau yāmāṣṭamāṃśakam || 55 ||\n \nniśīthapūjānārambho na ca nāḍīstrayodaśa |\npratyuṣaḥ pūjanārambhaḥ na ca hyekonaviṃśatim || 56 ||\n \natikramecceddoṣaḥ syāt kartrāditritayasya ca |\nnaimittikādike prāgvadbhaveddoṣasya nirṇayaḥ || 57 ||\n \nsacchūdraiḥ kalpite vipra sthāne tu vinibodha me |\nahani prātarārambho yāmāṃśaṃ na vyatikramet || 58 ||\n \nna ca mādhyandinārambhaḥ sapādaṃ praharadvayam |\nrātrau sāyantanārambho yāmāṃśaṃ na vyatikramet || 59 ||\n \nniśīthayajanārambho na ca nāḍīdvisaptakam |\nnātikrāmet pratyuṣastu viṃśatiṃ yadyatikramet || 60 ||\n \nsabandhukasya vai kartuḥ sthānasya ca gurorbhavet |\nbhayaṃ naimittikādīnāṃ prāgvattattadatikrame || 61 ||\n \nsadvaiśyaiḥ kalpite sthāne vibhāgamavadhāraya |\nprāgijyopakrame nāḍīdvitayaṃ hyudayāt param || 62 ||\n \nnātikramenna mādhyāhno hyaṣṭāviṃśatināḍikāḥ |\nrātrau sāyantanārambhaktritayaṃ na vyatikramet || 63 ||\n \nniśīthayajanārambho yāmau dvau na hyatikramet |\npratyuṣaḥ pūjanārambho na ca nāḍyekaviṃśatim || 64 ||\n \nnaimittikādyaṃ tritayaṃ na ca kālamatikramet |\nprāguktaṃ yadyatikrāmet karturvai deśikasya ca || 65 ||\n \nsabandhukasya jāyeta mahāvyādhyādipīḍanam |\nsthānasya dhānyanāśaḥ syānmahābhūtairupaplavaḥ || 66 ||\n \nsadāgamajñaiḥ kṣatraistu klṛpte vakṣyāmyataḥ param |\nprātarijyāsamārambho yāmārdhaṃ na hyatikramet || 67 ||\n \nna ca mādhyandinārambhaḥ sārdhaṃ yāmadvayaṃ dvija |\nna ca sāyantanārambho yāmārdhaṃ na hyatikamet || 68 ||\n \nniśīthayajanārambho nāḍīṣoḍaśakaṃ na ca |\nyāmatrayaṃ tadanyastu na ca naimittikādikam || 69 ||\n \nuktaṃ kālamatikrāmet pramādādyadyatikramet |\ndeśakṣobhādidoṣaḥ syāt pūrvoktatritayasya ca || 70 ||\n \npañcakālaparairvipraiḥ kalpite'pi nibodha me |\nprāgijyopakramo nāḍīpañcakaṃ na vyatikramet || 71 ||\n \nna ca mādhyandinārabhbho nāḍikānāṃ tu viṃśatim |\nna ca sāyantanārambho nāḍīṣṭkamatikramet || 72 ||\n \nnātikramenniśīthejyā nāḍyaḥ saptottarā daśa |\ncaturviṃśatimantejyā nāḍīnāṃ na hyatikramet || 73 ||\n \nna ca naimittikādyasya prāptakālavyatikramaḥ |\nevamuktaṃ tu niyamaṃ yena kenāpyatikramet || 74 ||\n \nsthānabhraṃśādidoṣaḥ syāddeśikāditrayasya ca |\nṛṣibhiḥ kalpite sthāne viśeṣamavadhāraya || 75 ||\n \nnātikramet prāgijyāyā nāḍīṣaṭkamupakramaḥ |\nmādhyandinasamārambho na ca nāḍyekaviṃśatim || 76 ||\n \nsāyamijyāsamārambho nāḍīnāṃ na ca saptakam |\nnātikrāmenniśīthejyā nāḍyaṣṭādaśakaṃ dvija || 77 ||\n \nnātikrāmet paśvimejyā nāḍikāpañcapañcakam |\natikrameccet kartuḥ syāt kṣayavyādhiprapīḍanam || 78 ||\n \ntaddeśe syādanāvṛṣṭiḥ sthānasya ca mahadbhayam |\nkalpite mantrasiddhaistu sthāne samavadhāraya || 79 ||\n \nārambhaḥ prātarijyāyāḥ praharaṃ na hyatikramet |\nekaviṃśatikaṃ sārdhaṃ madyāhno na vyatikramet || 80 ||\n \nnātikramettu praharaṃ sāyaṃ yāga upakramaḥ |\nniśīthayāgo nāḍīnāṃ na ca tvekonaviṃśatim || 81 ||\n \nṣaḍviṃśatimatikrāmenna ca paścimapūjanam |\natikrameccedve kartuḥ putrahānirbhaviṣyati || 82 ||\n \nsthāne dravyavināśaḥ syādrāṣṭrasya vyādhipīḍanam |\ndivyasthāne'tha vakṣyāmi prāgijyāyā upakramaḥ || 83 ||\n \naṣṭakaṃ na tvatikrāmennāḍīnāṃ dvijasattama |\ndvāviṃśatiṃ na madhyāhno na ca sāyantano'ṣṭakam || 84 ||\n \nviṃśatiṃ na niśīthejyā saptaviṃśatimantimaḥ |\nnātikrāmenmuniśreṣṭha pramādādyadyatikramet || 85 ||\n \ndeśādhipasya pīḍā syājjvarādivyādhibhiḥ sadā |\nsthāne dhānyādināśaḥ syāttattaddeśanivāsinām || 86 ||\n \natha sthāne svayaṃ vyakte śrṛṇu kālavidhiṃ dvija |\nprathamejyāsamārambho ghaṭikādaśakaṃ na ca || 87 ||\n \natikrāmenna madhyāhno nāḍīnāṃ pañcaviṃśatim |\nsāyamijyāsamārambho daśakaṃ na hyatikramet || 88 ||\n \ndvāviṃśatiṃ niśīthejyā nātikrāmeta paścimaḥ |\nādityodayavelāṃ tu nātikrāmet kadācana || 89 ||\n \npramādādbuddhipūrvādvā atikrāmedyadi dvija |\narātibhiḥ paribhavo mahāvyādhyādipīḍanam || 90 ||\n \nsadā deśādhipasya syāt prajānāṃ vyādhipīḍanam |\ntatsthānasya na sampattistaddeśe vṛṣṭivarjanam || 91 ||\n \nnityanaimittikaṃ karma nakṣatrādinimittakam |\ntattatkarmoditaṃ kālaṃ nātikrāmettu mānuṣe || 92 ||\n \nārṣādiṃke tu tritaye pūrvabhāgoditaṃ tu yat |\ntat kuryāttadatikrāntau bhāge tu tadanantare || 93 ||\n \ntatkālātikrame doṣo nityātikrāntivadbhavet |\naparāṃśoditaṃ karma tatraiva tu samācaret || 94 ||\n \npūrvāhṇe vihitaṃ karma madhyāhne tu samācaret |\nmadyāhne vihitaṃ yattadaparāhne samācaret || 95 ||\n \npūrvarātroditaṃ karma madhyarātre samācaret |\nmadhyarātroditaṃ yattat kuryādapararātrike || 96 ||\n \nsvayaṃ vyakte tu pūrvāṃśavihitaṃ syāttu madhyame |\npaścime vāpi tatroktaṃ pūrve vā madhyame'pi vā || 97 ||\n \nācaredanukalpe tu pūrvāhnavihitaṃ tu yat |\ntat kuryādatha madhyāhne aparāhṇe'thavā dvija || 98 ||\n \npūrvarātroditaṃ kuryānmadhye vā paścime'pi vā |\nṛkṣāṇāṃ pūrvabhāge tu ṛkṣakarma samācaret || 99 ||\n \ntithīnāṃ paścime bhāge tithikarma samācaret |\nnakṣatrabhede cādhikye tithibhede tadantime || 100 ||\n \ntatrāpi cedamāvāsyā saṅgavāt parato bhavet |\ntasmin kuryāttu tat karma tat syāt pūrvedyuranyathā || 101 ||\n \natīte bhagavadyāgamācareduttarāyaṇe |\npaścāt ṣoḍaśanāḍīnāmantare homapaścimam || 102 ||\n \nsnapanādyaṃ muniśreṣṭha caitre ca viṣuve tathā |\nprāgeva bhagavadyāgamācareddakṣiṇāyane || 103 ||\n \nsnapanādyaṃ tu homāntaṃ nāḍīṣoḍaśakāntare |\nanukalpe tu tat kuryāt paścāt ṣoḍaśakāntare || 104 ||\n \nevamāśvayuje māsi viṣuve'pi samācaret |\nuttarāyaṇavat kuryāt tatsaṅkrānticatuṣṭaye || 105 ||\n \nyallagnahetukaṃ karma yanmuhūrtanimittakam |\ntat saśeṣaṃ samāpādya prāyeṇa vibhavena tu || 106 ||\n \ntasmin prāpte śubhe kāle śaśvaccheṣaṃ samāpayet |\narghyādyairdevamiṣṭvā tu agnau pūrṇāhuniṃ dadet || 107 ||\n \nnaimittikaṃ divoktaṃ tu divaiva tu samāpayet |\nnaimittikaṃ niśoktaṃ tu niśyeva tu samāpayet || 108 ||\n \nyasmin yasminnahorātre vihitaṃ karma yaddvija |\nsamāpayet tattasmin yatnato'vaśyameva hi || 109 ||\n \nmahotsavaḥ sadākālaṃ vihitaṃ na tvatikramet |\nni śotsavasya kālaḥ syāttapanasyodayāvadhi || 110 ||\n \nkālaḥ syāttīrthayātrāyāṃ viṃśannāḍcantare divā |\nmanuṣyanirmite sthāne mukhyakalpe dvijottama || 111 ||\n \nanukalpe tu tatkālo yāvadastamayāvadhi |\nsvayaṃ vyāktādike sthāne divā syānmukhyakalpake || 112 ||\n \nanukalpe niśāyāṃ tu pūrvārdhāvadhiko bhavet |\nmukhyakalpe'pi rātrau vā hyayanādestu saṃbhave || 113 ||\n \nmartyapratiṣṭhite sthāne pavitrārohaṇasya tu |\nkālaḥ syādahni viprendra nāḍīviṃśatikāntare || 114 ||\n \nsvayaṃ vyaktādike sthāne yāvadastamayāvadhi |\nrātrau tu bhūṣaṇāropaṃ na kadācit samācaret || 115 ||\n \ncandrasūryoparāge ca tatkālāt pūrvameva tu |\ncatussthānasthitasyāpi sthānadvayagatasya vā || 116 ||\n \ndevasya yajanaṃ kṛtvā homāntaṃ snapanādikam |\naupacārikasāṃsparśaiḥ prabhūtairhṛdayaṅgamaiḥ || 117 ||\n \npayoghṛtādibhiḥ samyak saviśeṣairmahāmate |\ntato'kṣasūtramādāya tāvat kuryājjapaṃ sudhīḥ || 118 ||\n \nyāvadrāhuvimuktasya candrāderdarśanaṃ bhavet |\npūjāhomajapādīnāṃ phalānantyamavāpnuyāt || 119 ||\n \nanyathā viphalaṃ karma karturvyādhyādipīḍanam |\nato'pyanyadanityaṃ yannaimittikamudāhṛtam || 120 ||\n \npuṇyakālavaśenaiva tatrāpyevaṃ samācaret |\nkāmyāni sarvakarmāṇi tattatkāle samācaret || 121 ||\n \nanyathā tāni karmāṇi na sidhyantyacireṇa tu |\nsvayaṃvyaktādike tāni sarvadaiva samācaret || 122 ||\n \nprāyaścittaṃ tu vai kuryāt sañjāte tannimittake |\ntadaiva vātha karmānte tridinābhyantare tu vā || 123 ||\n \ntadgurutvānuguṇyena pañcasaptadināntare |\ntadārambhaḥ samāptirvā hyanyathā dviguṇaṃ caret || 124 ||\n \nprāyaścittaṃ tu vai kuryāt svayaṃvyaktādike sthale |\nsvayaṃvyaktādike sthānacatuṣke'pi mahāmate || 125 ||\n \nprākāragopurādīnāmārambhaṃ sthāpanaṃ tathā |\ntathā ca karmabimbānāṃ sthāpanaṃ ca viśeṣataḥ || 126 ||\n \njīrṇoddhāravidhānaṃ ca punaḥ saṃsthāpanaṃ tathā |\naṅkurāropaṇaṃ caiva dhvajārohāvarohaṇe || 127 ||\n \nsumudūrte sunakṣatre sulagne'pi samācaret |\ndoṣaḥ syāttadatikrāntau tacchāntiṃ ca samācaret || 128 ||\n \ndvādaśī tu kalāmātrā trayodaśyāṃ samācaret |\nkarmāvasāne śayanaṃ prabodhaṃ punareva hi || 129 ||\n \npavitrārohaṇādyeṣu vividheṣu tu karmasu |\nmuhūrtātikrame doṣo na bhavettu kadācana || 130 ||\n \nyatra tu vyāpakairmantrairananyairadhikāribhiḥ |\ndivyaśāstroktamārgeṇa pūjanaṃ kriyate vibhoḥ || 131 ||\n \ntatra syāt kālaniyamo divyasthānoktamārgataḥ |\neteṣāṃ dvitayaṃ yatra tatra kālastu saiddhavat || 132 ||\n \nyatra trayāṇāmekaṃ syāt tatrārṣasthānavadbhavet |\npuroditeṣu sthāneṣu sarveṣvapi yathākramam || 133 ||\n \nya uktaḥ kālaniyamo niyatādyeṣu karmasu |\nmukhyānukalpabhedena dvividhastadatikrame || 134 ||\n \ntaddoṣaśāntiṃ vai kṛtvā tāni kuryādanantare |\nkāle yathā krarmahānirna kadācittu jāyate || 135 ||\n \ntathā krameṇa vai kuryāttāni karmāṇi sarvadā |\nnityanaimittike prāpte hyekasmin samaye tadā || 136 ||\n \npūrvaṃ naimittikaṃ kṛtvā paścānnityaṃ samācaret |\nnaimittike hyanitye ca nitye ca yugapadgate || 137 ||\n \nprāganityaṃ tataḥ paścānnityanaimittikaṃ caret |\nnaimittike ca kāmye ca prāpte kāmyaṃ tu pūrvataḥ || 138 ||\n \neteṣvapi ca sarveṣu prāyaścittākhyakarmaṇi |\nekakāle tu saṃprāpte prāyaścittaṃ tu pūrvataḥ || 139 ||\n \nsamāpya paścādvai kuryāt tāni karmāṇi sarvadā |\nyadā naimittikādyaṃ tu vibhavādyaistu vistṛtam || 140 ||\n \ntadā tātkālikaṃ nityaṃ tatkālāt prāk samācaret |\nkālātikramadoṣastu tatra na syāt kadācana || 141 ||\n \ndeśikā bahavo yatra bahavaḥ paricārakāḥ |\ntattatkarmorthabimbāni saṃbhavanti bahūni ca || 142 ||\n \ntatra sarvāṇi karmāṇi hyekadaiva samācaret |\nkālātikramadoṣastu vidyate tatra pūrvavat || 143 ||\n \nvakṣyante deśikā ūrdhaṃ svayaṃvyaktādiṣu dvija |\nidānīṃ mūrtibhedeṣu lakṣyante deśikāḥ śrṛṇu || 144 ||\n \nparātparasvarūpasya parasya ca vibhoḥ sadā |\nācāryān śāstravihitāṃścaturaḥ parikalpayet || 145 ||\n \naṣṭau dvādaśa vā kalpyā vyūhe mūrtyantare'pi ca |\nvaibhaveṣvapi mūrteṣu deśikendrāstathaiva hi || 146 ||\n \nsādhakāścaivameva syuḥ sadā ṣoḍaśa vā dvija |\nvibhaveṣu svatantreṣu sādhakā dvādaśaiva vā || 147 ||\n \navatāreṣu daśasu svatantreṣu mahāmate |\nprāsāde sthāpiteṣveṣu kalpyā vārādhakā daśa || 148 ||\n \nyathoktācārasaṃyuktāstathāpyadhikasaṃkhyakāḥ |\ntatraitat kalpanaṃ śreṣṭhamanyatra tadanrathakam || 149 ||\n \nna tu kevala evaite daśakalpyaḥ kadācana |\nparātparādiṣu sadā daśa saṃkhyāṃ na kalpayet || 150 ||\n \nasvatantre'vatāre'pi daśasaṃkhyāṃ na kalpayet |\nparicārakasaṃkhyāṃ tu vakṣyāmyupari vistarāt || 151 ||\n \niti svārthāvirodhena parārthādhikṛtasya tu |\nekāyanasya viduṣaḥ proktāḥ kālāḥ krameṇa tu || 152 ||\n \ntathā vai dīkṣitasyāpi siddhāntaratacetasaḥ |\nidānīṃ karmaṇi svārthe tayorniratayoḥ sadā || 153 ||\n \nnityānāṃ kālabhedaṃ tu samākarṇaya sāmpratam |\nathābhigamanādyāstu pañcakālāḥ prakīrtitāḥ || 154 ||\n \npūrvo'bhigamanākhyaḥ syādupādānābhisaṃjñitaḥ |\nkālānāṃ pravibhāgaṃ tu pṛṣṭaḥ puṣkarajanmanā || 155 ||\n \nsvādhyayākhyaścaturthaḥ syāt pañcamo yogasaṃjñitaḥ |\nkālānāṃ pravibhāgaṃ tu pṛṣṭaḥ puṣkarajanmanā || 156 ||\n \nnāradenāpi bhedena provāca bhagavān svayam |\nsa eva kramaśo vipra procyate'tra pṛthagdvija || 157 ||\n \npauṣkara |\njñātumicchāmi bhagavan kālabhedena vai saha |\nsvarūpaṃ mantrasiddhāntādyāgamānāṃ yathāsthitam || 158 ||\n \nśrībhagavānuvāca |\nkālamekaṃ dvijaśreṣṭha tadvyāpāravaśāt punaḥ |\nbhinnamābhāti kartṝṇāṃ bhagavadbhāvināṃ tu vai || 159 ||\n \nnāḍikākalitaṃ yadvai ahorātraṃ tu saṃsmṛtam |\npañcadhā viṣamāṃśaistadāprabhātādvibhajya ca || 160 ||\n \nbrāhnaṃ muhūrtamāsādya mantrajñaḥ prayataḥ śuciḥ |\nśodhayitvā svakaṃ dehamāyāmādyairyathoditaiḥ || 161 ||\n \nmantravinyastadeho'tha kuryānmantrārcanaṃ tataḥ |\njapastotrāvasānaṃ ca yāvadādityadarśanam || 162 ||\n \nkuryādbhogārcanaṃ paścāt puṣpamūlaphalādikam |\ngate dināṣṭame bhāge snānapūrvaṃ samācaret || 163 ||\n \nprāgvadārādhanaṃ māntraṃ tṛtīyapraharāvadhi |\ntataścaturthe prahare śāstrādhyayanamācaret || 164 ||\n \ncintanaṃ śravaṇopetaṃ vyākhyānaṃ svadhiyecchayā |\nastaṃ gate dinakare āsādyārādhanālayam || 165 ||\n \nkuryānmantrārcanaṃ samyagjapadhyānasamanvitam |\nāsādya śayanaṃ paścāt smarenmantreśvaraṃ hṛdi || 166 ||\n \nkṣapayitvā niśāṃśaṃ tu utthāya śayanāttataḥ |\nyogaṃ yuñjīta vai māntanaṃ prāgvaddhṛtkamalodare || 167 ||\n \ntalpamāsādya vai bhūyaḥ prabuddhaḥ kamalodbhava |\nutthāyaṃ śayanaṃ tyakatvā tataḥ pūrvoktamācaret || 168 ||\n \nkālabhedamimaṃ viddhi saprapañcaṃ puroditam |\nnāradaḥ |\neko hi śrūyate deva kālo loke na cāparaḥ || 169 ||\n \npañcakālāstvayoddiṣṭāḥ kimetanme'tra saṃśayaḥ |\nśrībhagavānuvāca |\nekasyaiva hi kālasya bhedaśūnyasya nārada || 170 ||\n \nāprabhātānniśāntaṃ vai pañcadhā parikalpanā |\npṛthakkarmavaśāt kāryā na kālā bahavaḥ smṛtāḥ || 171 ||\n \nnāradaḥ |\nekakālāśritānāṃ ca karmaṇāṃ lakṣaṇaṃ vada |\nparijñātaistu yaiḥ samyak kṛtakṛtyo bhavāmyaham || 172 ||\n \nśrībhagavānuvāca |\nbrāhnānmurtādārabhya prāgaṃśaṃ vipra vāsare |\njapadhyānārcanastotraiḥ karmavākcittasaṃyutaiḥ || 173 ||\n \nabhigacchejjagadyoniṃ taccābhigamanaṃ smṛtam |\ntataḥ puṣpaphalādīnāmutthāyārjanamācaret || 174 ||\n \nbhagavadyāganiṣpattikāraṇaṃ praharaṃ param |\ntadupādānasaṃjñaṃ vai karmakālapadāśritam || 175 ||\n \ntato'ṣṭāṅgena yogena pūjayet parameśvaram |\nsādhakaḥ praharaṃ vipra ijyākālastu sa smṛtaḥ || 176 ||\n \nśravaṇaṃ cintanaṃ vyākhyā tataḥ pāṭhasamanvitaḥ |\nsvādhyāyasaṃjñaṃ taṃ viddhi kālāṃśaṃ munisattama || 177 ||\n \ndināvasāne saṃprāpte pūjāṃ kṛtvā samabyaset |\nyogaṃ niśāvasāne ca viśramairantarīkṛtam || 178 ||\n \npañcamo yogasaṃjño'sau kālāṃśo brahnasiddhidaḥ |\nnāradaḥ |\nśruto mayākhilaḥ pūrvaṃ bhagavadyāga uttamaḥ || 179 ||\n \ntasyāṅgāni vibhāgena jñātumicchāmyahaṃ punaḥ |\nśrībhagavānuvāca |\nantaḥkaraṇayāgādi yāvadātmanivedanam || 180 ||\n \ntadādyamaṅgaṃ yāgasya nāmnābhigamanaṃ mahat |\npūjanaṃ cārghyapuṣpādyairbhogairyadakhilaṃ mune || 181 ||\n \nbāhyopacāraistadviddhi bhogasaṃjñaṃ tu nārada |\nmadhvājyāktena dadhnā ca pūjā ca paśunā ca yā || 182 ||\n \ntat tṛtīyaṃ hi yāgāṅgaṃ turyamannena pūjanam |\nniveditasya yaddānaṃ pūrvoktavidhinā mune || 183 ||\n \nsampradānaṃ tu tannāma yāgāṅgaṃ pañcamaṃ smṛtam |\nvahnisantarpaṇaṃ ṣaṣṭhaṃ pitṛyāgastu saptamaḥ || 184 ||\n \nprāṇāgnihavanaṃ nāmnā tvanuyāgastadaṣṭamam |\nityetat kathitaṃ sarvaṃ yat tvayā paricoditam || 185 ||\n \npradadyādacirādyadvai tanniṣṭhānāṃ svakaṃ padam |\niti proktaṃ krameṇaiva karmabhedena vai saha || 186 ||\n \npañcakālavibhāgaṃ tu dvayorapyadhikāriṇoḥ |\ntatrāyaṃ hi viśeṣaḥ syāt satyasaṃkalpayājinaḥ || 187 ||\n \ncāturātmyaikaniṣṭhasya mūladharmaikacetasaḥ |\nāyāmanyāsapūrvaṃ tu vighnajidyajanāntimam || 188 ||\n \nihoditaṃ yat tat sarvaṃ varjanīyaṃ prayatnataḥ |\nātmano'bhīṣṭasidhdyarthaṃ sāttvatādyuktamārgataḥ || 189 ||\n \npūjane dīkṣitasyāpi śiṣyasyādhikṛte'pi ca |\ntasyāpi vihitaṃ sarvamāyāmādyaṃ puroditam || 190 ||\n \niti samyak samākhyātaḥ kālabhedo mayā tava |\nyajjñānāt sakalaṃ karma kartuṃ yujyeta sattamaḥ || 191 ||\n"
}