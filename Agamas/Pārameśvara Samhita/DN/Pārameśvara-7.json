{
    "filename": "Pārameśvara-7.txt",
    "content": "\nश्रीः |\n\nसप्तमोऽध्यायः |\n\nन्यस्त्वास्त्रमासने यायादनलालयमर्घ्यभृत् |\nपूर्ववद्द्वारयागं तु कृत्वा संप्रविशेत्ततः || १ ||\n\nतत्र पूर्वोक्तविधिना उपविश्य समाहितः |\nनाकुण्डहवनं यस्मात् सिद्धिकृन्मन्त्रयाजिनाम् || २ ||\n\nतस्मात् कुण्डं सदा कार्यं सौत्रं वा जङ्गमं स्थिरम् |\nभगवद्वह्निशक्तेर्वै ज्वालाद्या प्रकृतिः परा || ३ ||\n\nअपरा प्रकृतिर्धिष्ण्या नानाकारा यथानलाः |\nअत एताग्निरूपा वै कुण्डा हवनकर्मणि || ४ ||\n\nचतुरश्रादिभेदोत्थाः काम्यानां कर्मणां द्विज |\nसद्रत्नमालाश्रीवत्समकुटाङ्गदलक्षणाः || ५ ||\n\nशङ्खचक्रगदापद्मशार्ङ्गनानाशरोपमाः |\nपरश्वथं तथा सीरसदृशाः सर्वसिद्धिदाः || ६ ||\n\nवज्राद्यस्त्रचयाकारा भृङ्गारकरकोपमाः |\nसर्वे सपीठा विहिताश्चतुस्त्रिद्व्येकमेखलाः || ७ ||\n\nचक्रपद्मगदाशङ्खसमस्तव्यस्तलाञ्छिताः |\nततोष्ठयोनिनिर्वाहैः स्वैरङ्गै रुचिरैर्युताः || ८ ||\n\nआद्वादशाङ्गुलात् कुण्डाः करान्ता ये त्रयोदश |\nसर्वाकृतिधराश्चैव जङ्गमा मेखलोज्झिताः || ९ ||\n\nअनुकल्पे तु विहिता भक्तानां मन्त्रतर्पणे |\nएक द्विहस्तपर्यन्ता यथालक्षणलक्षिताः || १० ||\n\nभूमावुल्लिख्य संपूर्य धान्यैर्बीजैर्मृदा तु वा |\nसामग्रीविरहाच्चापि शश्वत्कर्मसमाप्तये || ११ ||\n\nअनुकल्पानुकल्पे तु नित्यमेवाविरोधकृत् |\nप्राजापत्ये दैशिकीये शैष्येऽर्धकरसम्मिते || १२ ||\n\nक्षेत्रे क्रमान्नयेद्वृद्धिं तावदेकैकमङ्गुलम् |\nयावदष्टकरं क्षेत्रं धिष्ण्यार्थमुपजायते || १३ ||\n\nएवं स्यान्मानभेदेन एकाशीत्यधिकं शतम् |\nएवं कृते शुभे कुण्डे अग्निकार्यं समाचरेत् || १४ ||\n\nचुल्ल्यां वा मल्लके वापि होमं कुर्याद्यथाविधि |\nशतार्धसंख्या होमे च कुण्डं स्याद्द्वादशाङ्गुलम् || १५ ||\n\nहोमे साष्टशते चैव मुष्ट्यरत्निसमं भवेत् |\nहोमे सार्धशते चैव सारत्निः सकनिष्ठिका || १६ ||\n\nहस्तं सहस्रहोमे तु अयुताख्ये द्विहस्तकम् |\nलक्षहोमे चतुर्हस्तं कोटिहोमेऽष्टहस्तकम् || १७ ||\n\nएवं सुलक्षणं कुण्‍डं विभवानुगुणं शुभम् |\nसुधाद्यैर्वर्णकैः शुद्धैर्भूषयित्वोपलिप्य च || १८ ||\n\nसुगन्धैश्चन्दनाद्यैश्च पञ्चगव्यपुरस्सरैः |\nकुण्डस्यारम्भकाले तु संस्कारा न कृता यदि || १९ ||\n\nनिष्पन्नस्य च ते सर्वे विधेयाश्च क्रमेण तु |\nताडयेदस्त्रमन्त्रेण पुष्पैर्दक्षिणपाणिना || २० ||\n\nखननं तीक्ष्णशस्त्रेण देशिकश्चास्त्रविद्यया |\nगृहीत्वा चैकदेशात्तु कुण्डमध्यात्तु मृत्कणम् || २१ ||\n\nअङ्गुष्ठानामिकाम्यां तु हृदयेन समुद्धरेत् |\nअस्त्रेणैव समीकृत्य न स्यान्निम्नोन्नतं यथा || २२ ||\n\nसेचयेत् कवचेनैव कुट्टयेत्तदनन्तरम् |\nलेपयेद्गन्धतोयेन अस्त्रेण परिशोधयेत् || २३ ||\n\nअस्त्रजप्तैः कुशाकाण्डैस्तीक्ष्णलाङ्गलवर्जितैः |\nअस्त्राभिमन्त्रितेनैव दर्भकाण्डद्वयेन तु || २४ ||\n\nतन्मध्ये च कुशाग्रेण प्राग्भागमवलम्ब्य च |\nआरभ्य दक्षिणाशाया लिखेद्रेखामुदग्गताम् || २५ ||\n\nविलिख्यार्गलरेखां प्राक् काष्ठा वैषुवती च सा |\nतस्यामुपरि संलिख्य रेखाणां त्रितयं स्फुटम् || २६ ||\n\nप्रागग्रं दक्षिणाशादि ह्युदीच्यन्तं च सान्तरम् |\nउत्तराशावधिर्यावद्दद्याद्रेखात्रयं तु वा || २७ ||\n\nप्रत्यग्भागात् समारभ्य नयेत् पूर्वमुखं तु तत् |\nतन्मध्ये त्रितयं चाऽन्य द्रेखाणामुत्तरामुखम् || २८ ||\n\nप्रत्यग्भागात् समारभ्य मद्यैका पिङ्गलाभिधा |\nदक्षिणोत्तरयोर्द्वे तु सुषुम्नोडाधिदैवते || २९ ||\n\nनीत्वा शुद्धिमथास्त्रेण क्षालयेच्छिरसाम्बुना |\nसंशोष्य कवचेनैव नेत्रेणाथावलोक्य च || ३० ||\n\nविलिप्योद्धृष्य चास्त्रेण प्रपूज्य हृदयेन तु |\nदर्भकाण्डद्वयेनाथ मद्ये मद्येऽन्तरीकृते || ३१ ||\n\nवर्मणा क्षालनाद्येन चतुप्पथधिया पुनः |\nनीत्वा व्यक्तिं यथावच्च हृन्मन्त्रेण महामते || ३२ ||\n\nमृदुदर्भसमूहं च नीरसं चाश्मकुट्टितम् |\nशुष्कगोमयचूर्णेन युक्तं गन्धाश्मना सह || ३३ ||\n\nकुण्डे द्रोणांशमात्रं तु समारोप्य प्रसार्य च |\nअच्छिन्नाग्रैस्ततो दर्भैरस्त्रमन्त्राभिमन्त्रितैः || ३४ ||\n\nकुण्डभित्तिगणं सर्वं प्रोत्थितैः परिभूषयेत् |\nवर्मणा चाक्षवाटं तु संकल्प्य तदनन्तरम् || ३५ ||\n\nसमब्यर्च्यार्घ्यपुष्पाद्यैः मध्यतः प्रणवेन तु |\nतेनैव विधिना नाभिं पूजयेच्चन्द्रसन्निभाम् || ३६ ||\n\nततः पवित्रकं दार्भं शिखामन्त्राभिमन्त्रितम् |\nप्राक् समालभनोपेतं चतुष्पथपदे न्यसेत् || ३७ ||\n\nहृन्मन्त्रेण च विन्यस्य तत्रोपर्यथ पूजयेत् |\nआधारशक्तिपूर्वं तु आसनं वैष्णवं च यत् || ३८ ||\n\nअथवा पूजयेच्छक्तिं केवलाधारसंज्ञिताम् |\nतत्र नारायणाख्यां वै शक्तिं विद्योतलक्षणाम् || ३९ ||\n\nलक्ष्म्याकृतिपदं प्राप्ताममृतामृतरूपिणीम् |\nसर्वातिशायिरूपां च सर्वशक्तिसमन्विताम् || ४० ||\n\nसौकुमार्येण रूपेण सर्ववस्त्वन्तरस्थिताम् |\nशाश्वतीं सृष्टिमार्गेण अवतार्य हृदम्बुजे || ४१ ||\n\nपुनर्ध्यानक्रमेणैव हृन्मन्त्रेण हृदम्बुजात् |\nस्वनामपदयुक्तेन सनमःप्रणवादिना || ४२ ||\n\nरेचकेन विनिक्षिप्य कुण्डे हृत्पझमध्यतः |\nसंपूज्य गन्धपुष्पाद्यैः पझमुद्रां प्रदर्श्य च || ४३ ||\n\nताम्रपात्रेऽथवान्यस्मिन् समादाय हुताशनम् |\nआरण्यं लौकिकं वाऽथ मणिजं दर्पणोद्भवम् || ४४ ||\n\nनिधाय कुण्डस्यैशान्यां संस्कारार्थं च साम्प्रतम् |\nसन्ताड्च चास्त्रमन्त्रेण प्रोक्षयेच्छिखया च तम् || ४५ ||\n\nहृदाभ्यर्च्यामृतध्यानं दत्त्वाच्छाद्याथ वर्मणा |\nमूलं स्मृत्वा समानीय पूरकेण हृदन्तरे || ४६ ||\n\nमन्त्रानिलकराकृष्टं कृत्वा तस्माद्विनिर्गतम् |\nव्यस्तो गुणगणात् षष्ठस्तेजोनाम गुणो हि यः || ४७ ||\n\nपरस्य ब्रह्नणः सोऽयं सामान्यं सर्वतेजसाम् |\nविरेच्य विन्यसेत्तस्मिन् वन्हिपात्रे पुरार्चिते || ४८ ||\n\nततोऽग्निपात्रमादाय निर्धूममतिदीप्तिमत् |\nदक्षिणेन करेणैव पाणिभ्यामथवा द्विज || ४९ ||\n\nभ्रामयित्वा चतुर्धा वै ततः कुण्डान्तरे क्षिपेत् |\nध्यायेदेकत्वमापन्नं ततो मन्त्रार्चिषा सह || ५० ||\n\nयाज्ञीयैरिन्धनैः शुष्कैः प्रज्वाल्यास्त्राभिमन्त्रितैः |\nहृदा दक्षिणहस्तेन कुर्यात् परिसमूहनम् || ५१ ||\n\nप्रदक्षिणक्रमेणैव ह्यार्द्रपाणितलेन तु |\nतिर्यक् चाधोमुखस्थेन नखपृष्ठमदर्शयन् || ५२ ||\n\nअस्त्राभिमन्त्रितेनैव प्रोक्षयेदर्घ्यवारिणा |\nततस्त्वभग्नमूलाग्रैः समैर्दद्यात् कुशैंस्तरम् || ५३ ||\n\nदिशि दिश्युत्तराशान्तं याम्याशादौ तु सान्तरम् |\nचतुर्गुणैश्चतुर्धा वाप्यग्रच्छन्नैः परस्परम् || ५४ ||\n\nप्राक्प्रान्तैः पूर्वभागाच्च यावदुत्तरगोचरम् |\nचतुर्भिरस्त्रजप्तैर्वा चतुर्दिक्षु त्रिधा त्रिधा || ५५ ||\n\nचतुर्भिश्च चतुर्भिर्वा प्राक्प्रतीच्योरुदङ्मुखैः |\nदक्षिणोत्तरयोश्चैव तत्संख्यैः प्राङ्मुखैर्द्विज || ५६ ||\n\nअवतार्य तदूर्ध्वे तु दक्षिणस्यां तथात्मनः |\nद्वन्द्वद्वयप्रयोगेण द्रव्यस्थापनमाचरेत् || ५७ ||\n\nपरिधींश्चोध्मनिचयं मुक्तदर्भैस्तरण्डिकाम् |\nस्रुक्स्रुवौ च चतुष्कं यदेकत्र विनिवेश्य च || ५८ ||\n\nस्रक्धूपमधुपर्कं च बीजान्येकत्र वै ततः |\nकौशेयं धूतकेशं च विष्टरं च घृतं चरुम् || ५९ ||\n\nआज्यस्थालीचतुष्कं च निधाय तदनन्तरम् |\nप्रणीतं पात्रयुगलं करकं चार्घ्यभाजनम् || ६० ||\n\nचतुष्कमेतदपरं अग्रतो विनिवेश्य च |\nप्रादेशमात्राः समिधः प्रभूतं शुष्कमिन्धनम् || ६१ ||\n\nपक्ष्मकं स्वेदहृद्वस्त्रं वामभागे निधाय च |\nअर्घ्योदकेन सास्त्रेण कृत्स्नं पावनतां नयेत् || ६२ ||\n\nसुसमं कुण्डबाह्ये तु प्राग्भागे मेखलाश्रितम् |\nपवित्रकाष्टकं कृत्वा तेषु चाष्टविधान् न्यसेत् || ६३ ||\n\nक्ष्मादिकां प्रकृतिं देवीमहङ्कारावसानिकाम् |\nप्रभवाप्ययभेदेन विभुना चतुरात्मना || ६४ ||\n\nअधिष्ठितां महाबुद्धे तामभ्यर्च्य महात्मना |\nस्वनामपदयुक्तेन नतिना प्रणवेन च || ६५ ||\n\nऊर्ध्वाधोमेखलानां तु चतुर्णां दिक्चतुष्टये |\nकौशेयविष्टरस्थांश्च वासुदेवादिकान् यजेत् || ६६ ||\n\nविदिक्ष्वप्यययोगेन ऊर्ध्वान्तमधरात्तु वै |\nतद्वदेवार्घ्यपुष्पाद्यैः पूजनीयाः क्रमेण तु || ६७ ||\n\nततस्तन्मूलदेशस्था ब्रह्नवृक्षादिकोत्थिताः |\nसपर्णाः सत्वचः स्पष्टा अधोनेमेस्तु चाधिकाः || ६८ ||\n\nप्राक्प्रत्यगुत्तराग्रौ च प्रागग्रौ दक्षिणोत्तरौ |\nचतस्रो वै परिधयः शिखामन्त्रेण पूजयेत् || ६९ ||\n\nविष्टराणि ततो दद्यात्तेषु पृष्ठे हृदा मुने |\nतत्पृष्ठे पूजयेन्नित्यं लोकपालान् स्वदिक्स्थितान् || ७० ||\n\nदर्भान् प्रसव्यमावेष्ट्य मूलात् प्रादेशसंमितान् |\nपरतो द्व्यङ्गुलं पाशं कृत्वावेष्ट्य त्रिरग्रतः || ७१ ||\n\nपाशे निवेश्य द्वि त्रि गुणं गुणेष्वायम्य मूलतः |\nसमीकृत्यातिरिक्ताग्राण्यनखं विनिकृन्तयेत् || ७२ ||\n\nकृत्वा वेदोपयामं तं वामाङ्गुष्ठान्तरार्पयेत् |\nस्रुक्स्रुवाभ्यां च संस्कारमुपयामाग्रगैः कुशैः || ७३ ||\n\nस्रुचं द्वादशधा शोध्य सास्त्रेणोष्णेन वारिणा |\nतथैव द्विजशार्दूल स्रुवं शोध्य द्विधैव तु || ७४ ||\n\nतथैव स्रुक्स्रुवौ ह्येव शिखामन्त्रेण वै ततः |\nप्रताप्यास्त्रेण सन्ताड्य सार्घ्यपुष्पासनान्वितैः || ७५ ||\n\nतदा प्रमेयं तु स्रुचो ज्ञातव्यं कर्मसिद्धये |\nशतपत्रात्मनानन्तो मुष्टिस्थोऽनन्तवक्त्रधृक् || ७६ ||\n\nअन्तर्बीजात्मभावेन स्थित्वा चोर्ध्वमुखं पनः |\nसप्तस्कन्धं यदध्यात्मभूतप्राणमरुन्महत् || ७७ ||\n\nप्रेरितं ब्रह्नरन्ध्रेण तत्तदिच्छावशात् पुनः |\nसप्तपातालनागं च अगमत् क्ष्माम्बुजात्मना || ७८ ||\n\nयदाश्रित्य स्ववाहे तु अमृतात्मा जलस्थितः |\nसचक्ररचनाजाले स्थितस्तेजस्त्रिमूर्तिधृक् || ७९ ||\n\nशङ्खविग्रहधृग्वायुराज्यकोशं च खं ततः |\nनिर्बींजमजमक्षोभ्यमाद्यं स्यादधिदैवतम् || ८० ||\n\nअपरस्मिन् स्रुवे ज्ञेयं यथा ज्ञायेत तच्छृणु |\nसाक्षादमृतमूर्तिर्वै वरुणः कलशात्मना || ८१ ||\n\nनालात्मना तदस्त्रं च संस्थितं विघ्नधीतिकृत् |\nजगदाप्यायकृच्चन्द्रः पझत्वेनाग्रदेशतः || ८२ ||\n\nआनन्दारव्यं हि सामर्थ्यं ज्ञेयं तत् पारमेश्वरम् |\nसत्यभूतममेयं च प्रमेयमिदमाच्युतम् || ८३ ||\n\nसंस्कारकाले त्वारोप्य नित्यं सन्मन्त्रतर्पणे |\nस्वसंज्ञा प्रणवोपेता नमस्कारपदान्विता || ८४ ||\n\nसर्वेषामर्चने विप्र आराध्य हृदयेन वा |\nपूजयित्वार्घ्यगन्धाद्यैर्न्यस्तमन्त्रगणं ततः || ८५ ||\n\nअम्बुपूतेऽथ पात्रे द्वे हेमादिद्रव्यनिर्मिते |\nपूरयित्वाम्भसा ताभ्यां विष्टरद्वितयं न्यसेत् || ८६ ||\n\nएकस्मिन् मूलमन्त्रं तु सासनं संप्रपूज्य च |\nतदस्त्रमपरस्मिन् वै तेन प्रागादितस्तरम् || ८७ ||\n\nप्रदक्षिणक्रमेणैव स्रुचा सिच्य निधाय च |\nपूरयित्वाऽम्भसा भूयो द्वितीयेन सहोत्तरे || ८८ ||\n\nविनिधाय च दिग्भागे अर्चयित्वा प्रणम्य च |\nआज्यौघं च तदस्त्रेण प्रोक्षयेत्ताडयेद्द्विज || ८९ ||\n\nभाण्डस्थस्य यदाज्यस्य दर्भैः प्रज्वलितैः पुरा |\nस्पर्शनं विद्धि संस्कारमधिश्रयणसंज्ञकम् || ९० ||\n\nउपाधिश्रयणं नाम यत्तद्द्रावणमुच्यते |\nपरिवर्तनमन्यस्मिन् भाण्‍डे दोषापनुत्तये || ९१ ||\n\nप्रसादीकरणं ह्येतदुच्चस्थेन करेण तु |\nपुनरादाय कृत्वाग्रे आधारोपरि यत्नतः || ९२ ||\n\nपरावर्त्य स्रुवेणादौ चतुस्त्रिद्व्येकसंख्यया |\nदर्भकाण्डचतुष्कं तु द्वादशाङ्गुलसंमितम् || ९३ ||\n\nतिर्यगुत्तानपाणिभ्यामवष्टभ्य च सान्तरम् |\nअनामाङ्गुष्ठयुग्मेन यथा मध्यं नतं भवेत् || ९४ ||\n\nतैराज्यं चतुरो वारानानयेच्चतुरो नयेत् |\nअन्तरान्तरयोगेन ह्यात्मनोऽग्नेस्तु संमुखम् || ९५ ||\n\nप्रणवेनोक्तसंख्येन कुण्डमध्ये विनिक्षिपेत् |\nयद्वा हृदा द्विदर्भेण निनयेदानयेत् त्रिधा || ९६ ||\n\nसंप्लवोत्प्लवने कृत्वा ततो दार्भं पवित्रकम् |\nविनिक्षिपेच्च तन्मध्ये पवित्रीकरणं च तत् || ९७ ||\n\nनीराजीकृत्य नेत्रेण कुशाग्रैरर्चिषान्वितैः |\nहृदा संयोजनं कुर्यादुपयामस्य तत्र च || ९८ ||\n\nतेजसा हृदयस्थेन दृग्गतेनावलोकनम् |\nनिरीक्षणमिदं विप्र नेत्रेण हृदयेन वा || ९९ ||\n\nनिरीक्ष्यैवं तु तत्पश्चात् कवचोदरगं स्मरेत् |\nअवगुण्ठनमेतद्धि स्थितं तत्रोपरि स्मरेत् || १०० ||\n\nचन्द्रमण्डलमध्यस्थं धेनुमुद्रासमन्वितम् |\nमन्त्रं वै सौरभीयं च स्फुरदिन्दुशतप्रभम् || १०१ ||\n\nतदन्तरस्थं मन्त्रेशं हिमाचलनिभं स्मरेत् |\nतत्स्रुतैरमृतौघैश्च शशिजैर्धेनुजैरपि || १०२ ||\n\nकवचेनामृतीकृत्य निदध्यादुत्तरे घृतम् |\nअमृतीकरणं नाम इदं ते संप्रकाशितम् || १०३ ||\n\nसामान्याज्यस्य संस्कारान् कृत्वा पञ्चदश द्विज |\nअथाज्यप्रोक्षणं कुर्याद्योग्यं तदखिलं तु वै || १०४ ||\n\nसमित्कुसुमपूर्वं तु विष्टरेण स्रुवेण वा |\nहृदाज्यसिक्तैः कुसुमैः सर्पिषा वा धिया द्विज || १०५ ||\n\nगर्भाधानादिसंस्कारान् कुर्याद्दारावसानकान् |\nश्रीकुक्षिकुहरे यद्वै बहिष्ठस्य प्रवेशनम् || १०६ ||\n\nगर्भाधानं तु तद्विद्धि संस्कारं प्रथमं मुने |\nप्राणयोगाच्च या शक्तिर्वाह्नी श्रीजठरे स्थिता || १०७ ||\n\nजडरूपाक्षया सूक्ष्मा तस्याश्चित्प्रसरो हि यः |\nभगवच्छक्तिचैतन्यसामर्थ्याच्च शनैः शनैः || १०८ ||\n\nस्मृत्वैवं जुहुयादाज्यं हृन्मन्त्रेणोदितेन च |\nभवेत् पुंसवनं चाग्नोश्चिच्छक्तिनयनात्तु वै || १०९ ||\n\nसीमन्ताख्यं तु संस्कारमग्नेः कुर्यादनन्तरम् |\nअव्यक्ताश्च तदन्तस्थाः शिरः पाण्यादयोऽखिलाः || ११० ||\n\nस्वां स्वां वै कर्मसीमानं प्रबुद्धाः संश्रयन्ति ये |\nविभागकल्पनं तेषां सीमन्तं तदुदाहृतम् || १११ ||\n\nअग्नेर्वै जातकर्मार्थं पूर्ववद्धोमयेत् सकृत् |\nनिस्सृतस्य च वै गर्भात् स्नातस्य प्राशनं द्विज || ११२ ||\n\nहिरण्यमधुसर्पिर्ब्यां जातकर्म भवेत्तु तत् |\nहोमयेन्नामकर्मार्थं घृतपूर्णस्वुवेण च || ११३ ||\n\nजातस्याग्नेः प्रयत्नेन वासुदेवादिना द्विज |\nअङ्कयेत् सुप्रसिद्धेन नामकर्म भवेदिदम् || ११४ ||\n\nअन्नप्राशनकर्मार्थं पूर्ववद्धोममाचरेत् |\nएवं संस्कारशुद्धस्य वैष्णवाग्नेः प्रयत्नतः || ११५ ||\n\nमन्त्रान्नदानपूर्वं यत्तदन्नप्राशन भवेत् |\nशिखाबन्धं यदग्नेस्तु तच्चौलमिति चोच्यते || ११६ ||\n\nयदग्नेर्होमयोग्यत्वं तच्चोपनयनं स्मृतम् |\nवेदव्रतं च गोदानं समावर्तविवाहकौ || ११७ ||\n\nकृत्वानलस्य जिह्वानां भावयेत् सप्तकं पुनः |\nनवखण्डे समिद्धाग्नौ कुण्डेऽग्नावर्चिषोद्धते || ११८ ||\n\nईशप्रागनलाख्यानां पदानां भावयेत् त्रयम् |\nयातुधाने तु वारुण्ये वायन्ये तु पदत्रये || ११९ ||\n\nजिह्वात्रयं तु बोद्धव्यं मध्यतो दक्षिणोत्तरे |\nएका चैव परिज्ञेया ताः कमेण निबोध तु || १२० ||\n\nहव्या कव्या च धूम्रा वै तिस्रः प्राच्यां दिशि स्थताः |\nकाली मनोजवा चेति कराली चेति पश्चिमे || १२१ ||\n\nएकां वै लेलिहाख्यां च विद्धि शेषपदत्रये |\nरक्तं श्वेतं तथा नीलं कृष्णं पीतं तथारुणम् || १२२ ||\n\nसौदामिनीनिभं ध्यायेज्जिह्वानां सप्तकं क्रमात् |\nस्वस्वबीजैः स्वसंज्ञैर्वा सबीजैर्वा स्वनामभिः || १२३ ||\n\nएतैर्मन्त्रैर्द्विजश्रेष्ठ भावयेच्च यथाक्रमम् |\nप्रभादीप्तिः प्रकाशा च मरीचिस्तापनी तथा || १२४ ||\n\nकराला लेलिहा चैव कुण्डं व्याप्य व्यवस्थिताः |\nईशपूर्वाग्निदिग्भागे प्रभाद्यं त्रितयं स्मृतम् || १२५ ||\n\nरक्षोवारुणवायव्ये मरीच्याद्यं त्रयं तु तत् |\nउदग्दिङ्भध्यतो याम्ये स्थितैका लेलिहाभिधा || १२६ ||\n\nविभागमेवं ज्ञात्वा वै जिह्वानामग्निकर्मणि |\nआधेयोल्लिङ्किताकारं ध्यात्वा कुण्डगतानलम् || १२७ ||\n\nतज्जनित्रीं ततः कुण्डाज्ज्वालामार्गेण चोद्गताम् |\nपरानन्दप्रकाशाभां नासिक्या द्वादशावधि || १२८ ||\n\nततोऽवतारयोगेन प्रविष्टां भावयेद्धदि |\nहृन्मन्त्रेणार्चयित्वाग्निं सार्घ्यपुष्पैश्च निर्मलैः || १२९ ||\n\nधूपैर्दीपेन दध्नाच तिलैरक्षतमिश्रितैः |\nअन्नैर्भक्ष्यफलोपेतैराज्येन क्रमशो द्विज || १३० ||\n\nसंपूज्यैवं विधाने स्वमन्त्रेणाथवा ततः |\nतर्पयेत यथाशक्ति तिलाज्याद्यैरनुक्रमात् || १३१ ||\n\nआज्येन वा केवलेन सहस्रशतसंख्यया |\nदद्यात् पूर्णाहुतिं पश्चात् पूजितां कुसुमादिकैः || १३२ ||\n\nस्रुक्स्रुवेणोपयामेन ह्यूर्ध्वाधः संस्थितेन च |\nस्रुवा संपुटयोगेन वह्नेर्वदनमद्यगम् || १३३ ||\n\nप्रादक्षिण्येन चामध्याद्धारापातं समाचरेत् |\nनयेन्मद्यपदे निष्ठामाज्यधारां तथा पुनः || १३४ ||\n\nप्रदर्श्य हार्दयीं मुद्रामग्निमुद्रा तु वा द्विज |\nनारायणात्मकं वह्नि प्राग्वदभ्यर्चयेत्ततः || १३५ ||\n\nपूर्ववच्च स्मरेद्वह्निं साकारं निष्कलप्रभम् |\nस्वयोगबलवीर्येण व्यापकं सर्वदिग्गतम् || १३६ ||\n\nकदम्बकुसुमाकारं स्वप्रभाभिर्विराजितम् |\nकुण्डमापूरयन् सर्वं सर्वाकृत्या तु सर्वतः || १३७ ||\n\nएवं हि विततो व्यापी निराकारः सुदीप्तिमान् |\nअथ ज्वालाजटाधारे वह्नौ वै कुण्डमध्यतः || १३८ ||\n\nअनुसन्धीयते बुद्ध्या विष्टरं तु यथोदितम् |\nतदर्चनमथो कुर्यात् पुष्पैर्धूपैः सचन्दनैः || १३९ ||\n\nमुद्राबन्धं ततः कुर्यात् पीठामरगणस्य च |\nततोऽवतार्य तन्मद्ये हृदयात् परमेश्वरम् || १४० ||\n\nनीरौदकात् स्वमन्त्रेण दद्यात् पुष्पाञ्जलिं विभोः |\nसाङ्गं सलाञ्छनं ध्यायेत् सकलं परमेश्वरम् || १४१ ||\n\nसांमुख्यं सन्निधानं च सन्निरोधनमाचरेत् |\nअर्घ्यप्रदानपूर्वं तु सर्वं कुर्यात्तु पूर्ववत् || १४२ ||\n\nमूलबिम्बे यथा ध्यानमग्निमध्ये तथा भवेत् |\nयानगे यानगं ध्यायेदग्नौ स्थाने यथास्थितम् || १४३ ||\n\nआसीने त्वथ चासीनं शयाने च तथाविधम् |\nपझरागारुणरुचिं स्मर्तव्यमनलास्पदे || १४४ ||\n\nमूलादिसर्वमन्त्राणां तत्तन्मुद्रां प्रदर्श्य च |\nअर्ध्यगन्धादिना पस्चात् पूजयेत् सकलं प्रभुम् || १४५ ||\n\nलयभोगात्मना सम्यकू पूर्वोक्तविधिनाऽथवा |\nसमिद्गणं तु पात्रस्थं कृत्वाभ्यर्च्य हृदा मुने || १४६ ||\n\nशिरसावनतेनैव विनिवेद्य ततः प्रभोः |\nइध्मानामष्टकं चापि चतुष्कं द्वयमेव वा || १४७ ||\n\nआज्येन सर्वतः सिक्तं ब्रह्नक्षीरद्रुमोद्भवम् |\nसमादाय द्विधा कृत्वा मूलेन द्विजसत्तम || १४८ ||\n\nनिधाय दक्षिणस्यां च मध्ये आग्नेयदिग्गतम् |\nविश्रान्तं नैरृतपदे उत्तरस्यां तथापरम् || १४९ ||\n\nवाय्वीशपदसंरुद्धमाघाराज्यं ततः क्षिपेत् |\nइध्ममूलादथाग्रान्तमिध्मेध्मोपरि संस्थितम् || १५० ||\n\nस्रुवमाज्येन संपूर्य सूर्यबीजेन चिन्तयेत् |\nसहस्रांशुं च तन्मध्ये दद्यात् कुण्डस्य दक्षिणे || १५१ ||\n\nअपरस्मिन् स्रुचि ध्यात्वा सोमाख्येनाक्षरेण तु |\nपूर्णं शशाङ्कबिम्बं च प्रदद्यात्तु तदुत्तरे || १५२ ||\n\nसंख्यानुगुणमिध्मानां घृतं च जुहुयात्तु वै |\nसूर्यसोमात्मकं चाग्नेर्विद्धि तल्लोचनद्वयम् || १५३ ||\n\nएतयोरन्तरं यद्वै तदग्नैर्वदनं स्मृतम् |\nतत्रैव जुहुयात् पूर्वं समिधां सप्तकं क्रमात् || १५४ ||\n\nघृतसिक्तां चतुस्संख्यामेकैकां हि सुपुष्कलाम् |\nप्राक्कुह्कुमादिना लिप्तां काष्ठसंज्ञां तु होमयेत् || १५५ ||\n\nस्रग्धूपमधुपर्कं च बीजान्नाज्यं यथाक्रमम् |\nतत्रान्नसमिदाधाने विशेषोऽयं विधीयते || १५६ ||\n\nसाधितं संस्कृतेऽग्नौ प्राक् तन्निधायाग्रतश्चरुम् |\nसमुद्धाट्यावलोक्यादौ संप्रोक्ष्यार्घ्याम्बुना ततः || १५७ ||\n\nदर्भकाण्डचतुष्केन सानग्निना तदनु स्पृशेत् |\nतन्मध्ये स्रुक्चतुष्कं तु मन्त्रेणाज्यस्य निक्षिपेत् || १५८ ||\n\nअथादाय स्रुचं तत्र तद्वद्दद्याच्चतुष्टयम् |\nचतुरङ्गुलमानेन अन्नग्रासमथाहरेत् || १५९ ||\n\nतन्निधाय स्रुवा गर्भे तद्र्ध्वे पूर्ववद्धृतम् |\nदद्यादग्नौ चतुष्कं तु क्षिपेदन्नाहुतिं ततः || १६० ||\n\nभूयोऽग्नौ स्रुक्चतुष्कं तु ह्याज्यस्यापाद्य यत्नतः |\nततोऽन्यमाज्यसंसिक्तं प्राग्वत् कृत्वाहुतं पुनः || १६१ ||\n\nदद्यात् पूर्वप्रयोगेण त्वेवमेव चतुष्टयम् |\nहुत्वाप्यन्नाहुतीनां तु ह्याज्याख्यां जुहुयात्ततः || १६२ ||\n\nयादृङ्निवेद्यते बिम्बे होतव्यश्चापि तादृशः |\nस्रुवमध्येन स्रुग्गर्भे एकैकं वा घृतस्य तु || १६३ ||\n\nप्रत्येकमन्नसमिधः क्षिपेदाद्यन्तयोस्तथा |\nतिलैर्घृतसमायुक्तरैरष्टोत्तरसहस्रकम् || १६४ ||\n\nशतं शतार्धं पादं वा यथाशक्ति समाचरेत् |\nआज्याक्तैरक्षतैस्तद्वत्तिलैश्च जुहुयात्ततः || १६५ ||\n\nअर्धमर्धांशसंयुक्तमधिकं चाग्रवर्तिनाम् |\nजपकाले तथा होमे कर्तव्यं सिद्धिमिच्छता || १६६ ||\n\nस्विष्टकृद्धवनं कुर्यादन्नग्रासेन वै सकृत् |\nकाम्यैरवश्यफलदैर्देशकालसमुद्भवैः || १६७ ||\n\nतिलैर्घुतेन पयसा दध्ना वा पायसेन तु |\nसिद्धान्नैः साधितैर्भक्ष्यैर्बीजैर्लाजैश्च तण्डुलैः || १६८ ||\n\nमूलैः फलैः पल्लवैश्च सुप्रशस्तैश्च कोमलैः |\nसुगन्धैः स्थलपझाद्यैः पुष्पैर्द्विज सितादिकैः || १६९ ||\n\nगुग्गुलेनाज्यमिश्रेण सज्जश्रीवेष्टकेन वा |\nधात्रीफलैश्च सरसैरुत्पलैश्च शुभैस्तथा || १७० ||\n\nसुसितैः सितरक्तैश्च पझैर्बिल्वैः सुशोभनैः |\nदूर्वाकाण्डैरभग्नार्ग्रैदन्तिसद्दन्तनिर्मलैः || १७१ ||\n\nएधोभिर्ब्रह्नवृक्षोत्थैः क्षीरद्रममयेस्तथा |\nअमृताक्षीरसंयुक्ता औदुम्बर्यो मधुप्लुताः || १७२ ||\n\nअच्छिन्नाग्रा ह्यभग्नास्च कण्टकैः परिवर्जिताः |\nसर्वास्त्रिमधुयुक्ताश्च घृतयुक्तास्तु वा पुनः || १७३ ||\n\nयोक्तव्यान्यग्निमध्ये तु समिद्भिः सह सर्वदा |\nसर्वाण्यन्नविशेषाणि चन्दनादीनि यान्यपि || १७४ ||\n\nसदन्तकाष्ठताम्बूलमुत्कटक्षारवर्जितम् |\nदाप्यानि लक्षहोमे तु आसनादीनि यानि च || १७५ ||\n\nमधुलवणपानाम्बुकटुतैलोज्झितानि च |\nआज्ययुक्तैस्तिलैः शान्तिः सिद्धयः सकलास्तथा || १७६ ||\n\nधृतेन पयसा दध्ना होमस्तृप्तिं प्रयच्छति |\nपायसेन तु सिद्धान्नैर्भक्ष्यैः पुष्टिः सदा भवेत् || १७७ ||\n\nबीजैर्धान्यैस्तण्डुलैश्च तर्पितो मन्त्रराड्द्विज |\nप्रयच्छति सदा श्रेयः प्रसन्नः परमेश्वरः || १७८ ||\n\nपल्लवैः फलमूलैश्च होमस्तुष्टिं प्रयच्छति |\nजहाति चापमृत्युं च रोगांश्चोपशमं नयेत् || १७९ ||\n\nतर्पितः स्थलपझाद्यैः पुष्पैश्चान्यैः सितादिकैः |\nसौभाग्यमतुलं विप्र अचिरात् संप्रयच्छति || १८० ||\n\nगुग्गुल्वाज्यैर्द्विजारोग्यं शुभैर्धात्रीफलैस्तथा |\nशर्करैर्बिल्वफलकैः पञ्चगव्यसमुक्षितैः || १८१ ||\n\nआज्याक्तैः पझबीजैश्च लक्ष्मीं शीघ्रं प्रयच्छति |\nउत्पलैर्वश्यकामस्तु भोगकामश्च होमयेत् || १८२ ||\n\nदूर्वाङ्कुरैस्च होमेन आयुषो वृद्धिमाप्नुयात् |\nएधोभिश्च शुभैर्होमो माषैः शान्तिप्रदः प्रभुः || १८३ ||\n\nतिलानां शस्यते होमो हरिणाननमुद्रया |\nघृतस्य कार्षिको होमः क्षीरस्य च विशेषतः || १८४ ||\n\nशुक्तिमात्राहुतिर्दध्नः प्रसृतिः पायसस्य च |\nग्रासार्धमानमन्नानां भक्ष्याणां स्वप्रमाणतः || १८५ ||\n\nतृतीयं मूलकन्दानां पुष्पाणां स्वप्रमाणतः |\nसर्वेषामेव बीजानां मुष्टिना होममाचरेत् || १८६ ||\n\nअग्राङ्गलिस्तु लाजानां शालीनां पञ्चकं हुनेत् |\nफलानां स्वप्रमाणं च पल्लवानां तथैव च || १८७ ||\n\nकर्कन्धुमात्रा गुलिका होतव्या गुग्गुलोः सदा |\nधात्रीफलप्रमाणं वा संभवे सति होमयेत् || १८८ ||\n\nदूर्वाकाण्डानि विप्रेन्द चतुरष्टाङ्गुलानि वा |\nसमित्प्रादेशमानेन समच्छेदास्त्वगन्विताः || १८९ ||\n\nअग्नेर्वर्णाश्च गन्धाश्च शब्दाश्चाकृतयस्तथा |\nविकारा विशिखाश्चैव संवेद्याः कर्मसिद्धये || १९० ||\n\nपद्मरागद्युतिश्रेष्ठो लाक्षालक्तकसन्निभः |\nबार्लाकवर्णो हुतभुग्जयार्थं शस्यते द्विज || १९१ ||\n\nइन्द्रगोपकसंकाशः शोणाभो वाथ पावकः |\nशक्रचापनिभः श्रेष्ठः कुङ्कुमाभस्तथैव च || १९२ ||\n\nरक्तानां पुष्पजातीनां वर्णेनाग्निरिहेष्यते |\nसुगन्धद्रव्यगन्धोऽग्निर्घृतगन्धश्च शोभनः || १९३ ||\n\nआयुर्दः पद्मगन्ध स्याद्बिल्वगन्धश्च सुव्रत |\nउग्रगन्धोऽभिचारे तु विहितः सर्वदानलः || १९४ ||\n\nजीमूतवल्लकीशङ्खमृदङ्गध्वनितुल्यकः |\nशब्दोऽग्नेः सिद्धये हेतुरतोऽन्यः स्यादसिद्धिदः || १९५ ||\n\nछत्राकारो भवेच्छ्रेष्ठो ध्वजचामररूपकः |\nविमानादिवितानानां प्रासादानां वृषस्य च || १९६ ||\n\nआकारेणाथ हंसानां मयूराणां च सिद्धिदः |\nरक्ताभस्तु यदा वह्निः क्षीणार्चिः परिदृश्यते || १९७ ||\n\nभग्नराजोपलाभश्च स्फटिकाभस्तथा शुभः |\nयद्रपं कथितं पूर्वं यदि तस्य प्रदक्षिणम् || १९८ ||\n\nअन्योन्यत्वं प्रपद्येत तथा सिद्धिकरोऽनलः |\nगर्हितेन तु वर्णेन यदि कापोतकादिना || १९९ ||\n\nपरिवर्तं करोत्यग्निस्तदा विप्रविपर्ययः |\nहोमान्ते तन्निमित्तं वै होमं कुर्याच्छताधिकम् || २०० ||\n\nविषमाश्च शिखावन्हेस्त्र्यादयश्च शुभावहाः |\nह्रस्वा ह्रस्वोन्नता दीर्घा ज्वाला सिद्धिप्रदा स्मृता || २०१ ||\n\nस्निग्धः प्रदक्षिणावर्तः श्रुतिप्रच्छादितध्वनिः |\nस नित्यमेव शुभकृद्यदन्यैर्वर्जितो गुणैः || २०२ ||\n\nप्रदीप्तेलोलिहानेऽग्नौ निर्धूमे सगुणे तथा |\nहृद्ये तुष्टिप्रदे चैव होतव्यं श्रुतिमिच्छता || २०३ ||\n\nअल्पतेजोऽल्परूपश्च विस्फुलिङ्गसमन्वितः |\nज्वालाभ्रमविहीनश्च कृशानुर्नैव सिद्धिदः || २०४ ||\n\nअप्रबुद्धे सधूमे च जुहुयाद्यो हुताशने |\nकर्महानिर्भवेत्तस्य त्वाभिचारार्थमश्रुते || २०५ ||\n\nदुर्गन्धः पीतवर्णश्च अवलीढश्च योऽशुभः |\nप्रभामूर्तिगतो मन्त्रस्तर्पितो यदि सत्तम || २०६ ||\n\nविद्यां प्रयच्छत्यचिराद्दीप्तिस्थो भूप्रदः प्रभुः |\nतापयत्याशु शत्रूणां प्रकाशोपर्यवस्थया || २०७ ||\n\nशत्रुक्षयं ददात्याशु मरीच्यामूर्ध्वगो विभुः |\nतापिन्यामूर्ध्वगो मन्त्रः सर्वतापोपशान्तिदः || २०८ ||\n\nविपक्षोच्चाटनं कुर्यात् करालासंस्थितो हुतः |\nलेलिहावस्थितो मन्त्रो यदि सन्तर्प्यते मुने || २०९ ||\n\nददात्यभीप्सितं चैव देहान्ते परमं पदम् |\nस्वाहाकारं सदा होमे पूर्णायां वौषडेव च || २१० ||\n\nतमेव शान्तिके कुर्याद्वषडाप्यायने तथा |\nस्वधां पितृक्रियायां च फट्कारं क्षयकर्मणि || २११ ||\n\nविद्वेषे हुं वशे ह्रीं च नमो मोक्षप्रसिद्धये |\nकर्महोमावसाने च घृतेनापूर्य च स्रुचम् || २१२ ||\n\nअभावाच्च प्रभूतेन होमद्रव्येण पूरयेत् |\nतत्रोपरि घृतं दद्यात्ततोऽर्घ्यकुसुमादिभिः || २१३ ||\n\nमूलदेशात् समारभ्य स्रुक् संपूज्या स्रुवान्विता |\nघृतयुक्तं तु तद्द्रव्यं स्रुचः पुष्करकुक्षिगम् || २१४ ||\n\nद्रवच्चन्द्रोपमं ध्यायेत्ततः पूर्णां समुद्धरेत् |\nस्रुग्दण्डे देहनाभौ तु मूले संरुध्य संस्मरेत् || २१५ ||\n\nनिष्कलं मन्त्रनाथं तु पूर्णशीतांशुविग्रहम् |\nआमूलाच्च मरुच्छक्त्या प्रोद्धरेच्च स्वविग्रहात् || २१६ ||\n\nविधाय चेश्वराधारे तस्माद्धारामृतं महत् |\nनासिकासन्धिमार्गेण स्रुक्पझे पतितं स्मरेत् || २१७ ||\n\nसामृतामाज्यधारां च वसुधारामिव क्षिपेत् |\nमुखमध्ये तु मन्त्रत्य तद्व्रह्नविवरेऽथवा || २१८ ||\n\nहृत्पझान्तर्गतां सम्यक् प्रविष्टामनुभावयेत् |\nतया वै बृह्नितं मन्त्रं भावयेद्ब्रह्नधारया || २१९ ||\n\nतृप्तं हृष्टं च पुष्टं च तुष्टं वै साधकोपरि |\nमन्त्रोच्चारसमेता वै शरीरकरणान्विता || २२० ||\n\nध्यानोपेता द्विजश्रेष्ठ पूर्णेयं परिपातिता |\nसर्वसिद्धिकरी शश्वन्मोक्षलक्ष्मीविवर्धनी || २२१ ||\n\nबहु शुष्केन्धनेऽग्नौ च होतव्या कर्मसिद्धये |\nएका अनेकप्रयोगाणां न तु कर्मणि कर्मणि || २२२ ||\n\nततोऽर्घ्यगन्धपुष्पाद्यैर्मन्त्रनाथं समचयेत् |\nमुद्रं प्रदर्शयेत् सर्वा मूलमन्त्रादितः क्रमात् || २२३ ||\n\nचतुर्थांशेन चाह्गानां कुर्यान्मूलस्य र्तपणम् |\nलाञ्छनाभरणानां च लक्ष्म्यादीनां तदर्थतः || २२४ ||\n\nअथवा हृदयादीनामतोऽर्धेनाखिलासु च |\nपरमेश्वरकान्तासु तदर्धेन द्विजोत्तम || २२५ ||\n\nलाञ्छनाभरणादिनि सर्वाणि जुहुयात् क्रमात् |\nहृदादिसर्वमन्त्राणाभेकैकं जुहुयात्तु वा || २२६ ||\n\nविसर्जनं ततः कुर्याद्दत्त्वार्घ्यं धूपसंयुतम् |\nभोगस्थानगता मन्त्राः पूजिता ये यथाक्रमम् || २२७ ||\n\nमुख्यमन्त्रशरीरं च संप्रविष्टांश्च संस्मरेत् |\nज्वालाज्वालान्तरे यद्वत् समुद्रस्येव निम्नगाः || २२८ ||\n\nतन्मन्त्रविग्रहं स्थूलं सर्वमन्त्रास्पदं द्विज |\nप्रविष्टं भावयेत् सूक्ष्मे अध्यक्षे हृदयात्मके || २२९ ||\n\nपरे प्रागुक्तरूपे तु तं सूक्ष्ममुभयात्मकम् |\nतं परं प्रस्फुरद्रूपं निराधारपदाश्रितम् || २३० ||\n\nसन्धिमार्गेण हृत्पझे संप्रविष्टं तु भावयेत् |\nमन्त्रमुद्रासमेतेन पूरकेण तु सत्तम || २३१ ||\n\nबासितं भावयेद्देहं तेनापादाच्छिरोवधि |\nप्रविष्टेन तु मन्त्रेण प्रयत्नेन विना द्विज || २३२ ||\n\nविग्रहः कम्पते यस्य मन्त्रस्तस्य प्रसीदति |\nएवं विसृज्य मन्त्रेशं मुद्राबन्धेन वै सह || २३३ ||\n\nसाधारासनमन्त्राणां गणेशस्य गिरः सदा |\nगुर्वादीनां तु विहितमर्धं लाञ्छनतर्पणात् || २३४ ||\n\nएतेषां च लयं विप्र कुर्यात् सृष्टिकमेण तु |\nद्वार्स्थत्रिलोकपालानां वप्रस्थहरिसेविनाम् || २३५ ||\n\nगुरुपूर्वक्रमादित्थमर्धमर्धं यथाक्रमम् |\nसकृत् सकृत् स्वशक्त्या वा पूर्णां सर्वेर्ष्वधः क्षिपेत् || २३६ ||\n\nविष्वक्सेनस्ततो भक्त्या तर्पणीयस्तिलाक्षतैः |\nवौषडन्तेन मन्त्रेण दद्यात् पूर्णाहुतिं द्विज || २३७ ||\n\nपूजयित्वा यथान्यायं कुर्यात्तस्य विसर्जनम् |\nअनलं पूजयित्वा तु शक्तितस्तर्पयेत्ततः || २३९ ||\n\nकुण्डे पुष्पाञ्जलिं क्षिप्त्वा वह्निमन्त्रमनुस्मरन् |\nजलनिर्मथितेनैव हयूर्ध्वपुण्‍ड्रचतुष्टयम् || २४० ||\n\nशिरस्तनुत्रहृन्मन्त्रैर्ललाटे चांसयोर्हृदि |\nकुण्डस्थभस्मना चैव कुर्याद्दीपशिखाकृतिम् || २४१ ||\n\nज्वालया हृदयं स्पृश्य नेत्रे चास्त्रेण वै पुरा |\nक्षान्त्वा चैव नमस्कृत्य यथाविधि विसृज्य तत् || २४२ ||\n\nसमाघ्राय न्यसेत् कोष्ठे ह्यवतारक्रमेण तु |\nप्रतिष्ठिताग्नेः संस्कारं पर्यग्निकरणादितः || २४३ ||\n\nविसर्जनं तु कुर्याद्वै धूमच्छेदे न तत्र च |\nसंमार्ज्य स्रुकूस्रुवेऽग्नौ तु स्रुचं निक्षिप्य चाम्भसा || २४४ ||\n\nअर्ध्यपात्रात्तु चापूर्य कुण्डबाह्ये प्रदक्षिणम् |\nकुर्यादीशानकोणाद्वै अच्छिद्रोदकधारया || २४५ ||\n\nपवित्रकेणाथ ऊर्ध्वे विनिक्षिप्य करेण तु |\nदद्याच्छिरसि वै शेषं स्रुगधोवदनां न्यसेत् || २४६ ||\n\nआत्मनो वामभागे तु विष्टरस्रुवसंयुतात् |\nअपवास्य जलं तस्माद्द्वितयस्मात्तदर्चितम् || २४७ ||\n\nउपसंहृत्य वै यायादर्चनालयमर्घ्यभृत् |\nनमस्कुर्याज्जगन्नाथमष्टाङ्गपतनेन तु || २४८ ||\n\nआपूर्य पाणियुगलं पुष्पैस्तत्रोपरि स्थितम् |\nसंस्मरेन्निष्कलं मन्द्रममृतेनोपबृह्नितम् || २४९ ||\n\nप्रभूतदीप्तच्छुरितं निक्षिपेन्मन्त्रमूर्धनि |\nतर्पितोऽसि विभो भक्त्या होमेनानलमध्यगः || २५० ||\n\nहोमद्रव्येषु यद्वीर्यं तदिदं चात्मसात्कुरु |\nविनिवेद्य विभोर्होमं पूजां कृत्वा यथाविधि || २५१ ||\n\nगृहीतं भावयेत्तेन प्रसन्नेनान्तरात्मना |\nइदमुक्तं समासेन मन्त्रसन्तर्पणं द्विज || २५२ ||\n\nवाच्यं नादीक्षितानां च नाभक्तानां कदाचन |\nनानय्दर्शनसंक्थानां नापहासरतात्मनाम् || २५३ ||\n\nसद्भावज्ञे तु वक्तव्यं समयज्ञे सपुत्रके |\nसाधके तु गुरौ वापि भक्ते स्निग्धे विमत्सरे || २५४ ||\n\nसत्यधर्मव्रतपरे साचारे शासनस्थिते |\nएवं समाप्य होम तमर्घ्यगन्धादिभिर्विभुम् || २५५ ||\n\nसमभ्यर्च्य पितॄणां च संविभागमथाचरेत् |\nपौष्कराख्ये विशेषेण देवदेवेन विस्तृतम् || २५६ ||\n\nविधानमेतद् विप्रेन्द्र प्रोक्तं पुष्करजन्मने |\nसात्त्वतोक्तविधानेन तद्विधानं वदामि ते || २५७ ||\n\nआराध्यस्याग्रतो विप्र प्रत्यहं क्रियते तु यत् |\nविज्ञेयं संविभागं तदुत्तमं सर्वकर्मणाम् || २५८ ||\n\nसंविभागात् पितॄणां च भवत्यनृणवान्नरः |\nप्रयान्ति तृप्तिमतुलां तेन कर्मवशादपि || २५९ ||\n\nनिमन्त्रितं वा संप्राप्तं नित्यमङ्गीकृतं तथा |\nद्विजेन्द्रं पञ्चकालज्ञं षट्कर्मनिरतं तु वा || २६० ||\n\nस्नानादीनि पुरा कृत्वा प्रयतः संविशेत् पुनः |\nस्वयमर्ध्याम्बुना विप्र पवित्रीकृत्य पाणिना || २६१ ||\n\nसन्ताड्य कुसुमास्त्रेण मन्त्रास्त्राधिष्ठितेन च |\nसमुच्चरन्नेत्रमन्त्रमवलोक्याखिलं ततः || २६२ ||\n\nनिवेश्य भगवत्यग्रे प्रणवाधिष्ठितासने |\nपूजिते वितते पूते संमुखं वोत्तराननम् || २६३ ||\n\nउदग्दिग्वीक्षणाणं च विनिवेश्य तथा च तम् |\nयथा मन्त्रेशदृग्रश्मिप्रसरेणाभिविध्यते || २६४ ||\n\nमन्त्रेणाराध्य तं ध्यात्वा भ्रूयात् संयतवाग्भव |\nतैश्चापि मौननिष्ठैश्च भवितव्यं सुयन्त्रितैः || २६५ ||\n\nसमाधाय जगन्नाथं हृत्पझगगनेऽर्कवत् |\nसत्पात्रस्याथ पात्राभ्यां पात्राणामब्जसंभव || २६६ ||\n\nएवं कृत्वा प्रतिष्ठानं प्राग्यत्नेनात्र कर्मणि |\nसमुद्दिश्य पितॄन् दद्याद्दानमन्तरवेदिकम् || २६७ ||\n\nनिवेशितद्विजेन्द्रं यद्व्यक्किस्थमपि मन्त्रराट् |\nअन्तर्वेदी तु सा ज्ञेया त्वाब्यामभ्यन्तरं तु यत् || २६८ ||\n\nसंप्रदानं पितॄणां यत् कुर्यात् सत्पात्रपिव्डकम् |\nतद्दिव्यममलं यस्माच्चैतन्यमवलम्ब्य वै || २६९ ||\n\nतत्कालसंविभज्याश्च तिष्ठन्ति कमलोद्भव |\nप्रदातृसंकल्पवशादतः पुष्करसंभव || २७० ||\n\nएकस्य वा बहूनां वा प्रदद्यादासनोपरि |\nपुनरेवासनं दार्भमग्रन्थि बहुभिः कुशैः || २७१ ||\n\nविभोर्यज्ञाङ्गदेहस्य लोमानि तु कुशाः स्मृताः |\nता एव नाडयः सर्वास्तस्य भूतशरीरगाः || २७२ ||\n\nरश्मयो भूतदेहे तु चिन्मूर्तेः शक्तयोऽखिलाः |\nअत एव हि विप्रेन्द्र पितॄणां तु कुशासनम् || २७३ ||\n\nश्राद्धकाले तु विहितमाहूतानां तदूर्ध्वतः |\nयत्किञ्चिद्दीयते भक्त्या ब्रह्मभूतं तु तद्भवेत् || २७४ ||\n\nपुरा वै हेतुमानेन नृणामविदितात्मनाम् |\nकर्मण्यत्र कुशाजालं विहितं कमलोद्भव || २७५ ||\n\nयेषां सर्वगतं ब्रह्म मन्त्ररूपीश्वरोऽच्युतः |\nभावस्थस्तत्वतस्ताभिस्तेषां नैव प्रयोजनम् || २७६ ||\n\nन्यसेत्तस्मादभग्नाग्रानुदङ्मूलान् कुशान् द्विजः |\nयस्माद्दिव्यमुदग्भागं पित्र्यं दक्षिणसंज्ञकम् || २७७ ||\n\nस्वकेनामृतवीर्येण नित्यं संवर्धयन्ति च |\nदर्भमार्गच्छलेनैव पितॄणां तेऽमरा द्विज || २७८ ||\n\nवसत्यतः पितृगणो भागमाश्रित्य दक्षिणम् |\nचित्कलांशस्वरूपेण नृणामेवं हि चोत्तरे || २७९ ||\n\nकृतास्पदा अमला नित्या त्वमृताख्याक्षया कला |\nअत एव हि यत् किञ्चिदाब्रह्मविदितैर्द्विज || २८० ||\n\nप्रदीयते पितॄणां च तत् सव्येन तु पाणिना |\nचेऽधिकृत्य जगद्योनिं मन्त्रात्मानमजं हरिम् || २८१ ||\n\nप्रयछन्ति पितॄणां च तोयतर्पणपूर्वकम् |\nतेषां तदाश्रयत्वाच्च यदुक्तं तन्न कारणम् || २८२ ||\n\nकर्तव्यस्य च पारम्यं प्रकृतस्य महामते |\nस्फुरत्यन्तर्गतं येषां मन्त्राराधनपूर्वकम् || २८३ ||\n\nतत् स्वोत्तरवशात्तेषां मन्त्रसामुख्यदिग्वशात् |\nचेतसा निर्विकल्पेन कृतं भवति चाक्षयम् || २८४ ||\n\nकिंतु पुष्करसंभूत दुर्लभा भुवि ते नराः |\nइति चेतसि वै येषां निश्चयीकृत्य वर्तते || २८५ ||\n\nकुण्‍डस्य योनिदिग्भागे भद्रपीठोर्ध्वतोऽथवा |\nसमीपे पुरतस्तस्य भूभागे चार्घ्यवारिणा || २८६ ||\n\nप्रोक्षिते चास्त्रमन्त्रेण दक्षिणाग्रान् कुशांस्तरेत् |\nतदूर्ध्वे पितृतीर्थेन सतिलानक्षतोदकान् || २८७ ||\n\nविकिरेदस्त्रजप्तांश्च दर्भाग्रैः प्रणवेन तु |\nकौशस्तराग्रपर्यन्तं यस्मादेतद्द्वयं द्विज || २८८ ||\n\nसर्वस्य भोगजालस्य जनकं भुवनत्रये |\nविशेषात् पितृदेयस्य श्रद्धापूतस्य वस्तुनः || २८९ ||\n\nअग्नीषोमस्वरूपेण क्रोडात्मा भगवान् स्वयम् |\nव्यक्तः कर्मात्मतत्वानां मूर्तत्वेनात्मसिद्धये || २९० ||\n\nतत्तेजस्तिलभावेन ह्लादो वर्तत्यबात्मना |\nअत एवाप्रबुद्धानां प्रबुद्धानामपि द्विज || २९१ ||\n\nतिलोदकेऽङ्गभांव तु गछतः श्राद्धकर्मणि |\nश्राद्धस्य च परा रक्षा ते द्वे नित्यप्रमन्त्रिणाम् || २९२ ||\n\nतत्स्वरूपविदां चेव विशेषान्मन्त्रवेदिनाम् |\nएवं तिलोदके बुद्ध्वा प्रकाशाह्लादलक्षणे || २९३ ||\n\nस्तरोर्ध्वे स्वस्वसंज्ञाभिरग्रान्तं तु यथाक्रमम् |\nभावयेत् पुरुषादीनां सारूप्यं समुपागतान् || २९४ ||\n\nपितॄन् पितामहांश्चैव तथैव प्रपितामहान् |\nतप्तितॄंश्चाथ शंसन्तः सन्तानं स्वविभागतः || २९५ ||\n\nदेवान्नोच्छेषसंयुकं पाकाग्रं पात्रसंभृतम् |\nमधुयुक्तेन हविषा दर्भकाण्डैस्तिलैः सह || २९६ ||\n\nभावितं वह्निना कृत्वा हृदा दर्भाग्रगेण तु |\nनिर्दोषं ज्ञस्वभावं च धामत्रयसमप्रभम् || २९७ ||\n\nध्यायेद्द्रव्यगतं दोषं निर्दहन्तं समन्ततः |\nदेवतानां पितॄणां यत् तृप्तयेऽन्नं महामते || २९८ ||\n\nतत् साधनं च विहितं संस्कृतेन पुराग्निना |\nतमालकदलीपूर्वदलेषु क्षालितेषु च || २९९ ||\n\nसंविभज्य चतुर्धान्नं निधाय प्रणवेन तु |\nप्रोक्षितान्यन्नपात्राणि चत्वारि कबलानि वा || ३०० ||\n\nतृप्तये त्वथ सर्वेषां देवाय विनिवेद्य च |\nपितॄणां तर्पयेत्तेन पिण्डाद्यन्नेन सादरम् || ३०१ ||\n\nक्रमेण प्रागदृष्टानां हृदा संज्ञापदेन तु |\nएवं दृष्टस्वरूपाणां ज्ञात्वा तेषां स्थितिं पुरा || ३०२ ||\n\nप्राग्वत् स्वधावसानाद्यैर्मन्त्रैरोह्कारपूर्वकैः |\nहृन्मन्त्रालिङ्गितैर्विप्र तथा संज्ञापदान्वितैः || ३०३ ||\n\nपिण्‍डं प्रकल्पयामी ति ततः पूर्ववदाचरेत् |\nप्रणवैर्दक्षिणाग्राणि सेचितानि तिलाम्बुना || ३०४ ||\n\nनाडीरूपाणि दर्भाणि पिण्डानामूर्ध्वतो न्यसेत् |\nप्रविष्टान् भावयेत्तेषु नाडीमार्गैरनुक्रमात् || ३०५ ||\n\nपितॄनावाहयामी ति स्तरोर्ध्वे प्राक्स्थितांस्ततः |\nक्रमेण चातुरात्मीयैर्मन्त्रैरप्यययोगतः || ३०६ ||\n\nसमर्चयेद्यथान्यायमर्ध्यगन्धादिभिश्च तान् |\nततस्तु नाम्ना गोत्रेण मन्त्रपूर्वं तिलोदकम् || ३०७ ||\n\nसर्वेषामर्घ्यकलशात् प्रदद्याच्च यथाक्रमम् |\nशिरसावनतेनाथ जानुयुग्मे क्षितौ कृते || ३०८ ||\n\nपाणियुग्मे ललाटस्थे एकचित्तः पठेदिदम् |\nओं नमो वः पितरः नमो वः पुरुषोत्तमाः || ३०९ ||\n\nनमो विष्णुपदस्थेभ्यः स्वधा वः पितरो नमः |\nहरये पितृनाथाय ह्यग्नीषोमात्मने नमः || ३१० ||\n\nसत्सोमपात्मने विष्णो नमो बर्हिषदात्मने |\nआसंसारं हि जनका अग्निष्वात्ता अथाच्युत || ३११ ||\n\nपितामहाः सोमपास्त्वं त्वमन्ये प्रपितामहाः |\nतुभ्यं नमो भगवते पितृमूर्ते ऽच्युताय च || ३१२ ||\n\nनारायणाय हंसाय विष्णो त्रिपुरुषात्मने |\nमुक्त्वा त्वामेव भगवन् न नमाम्यर्चयामि च || ३१३ ||\n\nन तर्पयामि सर्वेश नान्यमावाहयाम्यहम् |\nस्तुत्वैवं हि पितृव्यूहं भक्त्या परमया युतम् || ३१४ ||\n\nसंभवे सति संमानं पिण्डमूर्तेः समाचरेत् |\nतदग्रतोपविष्टस्य क्रमाद्द्विजगणस्य च || ३१५ ||\n\nअनुसन्धाय वै द्वाभ्यामेकस्मिन् वा द्विजोत्तम |\nदेवभावस्थितं ध्यात्वा पित्र्यं प्रागगणं क्रमात् || ३१६ ||\n\nप्रणवेन खरूपं तु समुत्थाय ततः स्वयम् |\nमध्ये तिर्यक्स्थितौ स्थित्वा ह्यदूरेऽन्योन्यदृक्स्थिते || ३१७ ||\n\nउत्तराभिमुखश्चैव दक्षिणास्योऽथवा द्विज |\nतदुत्तराननवशाद्धृन्मन्त्रं हृदयान्न्यसेत् || ३१८ ||\n\nनमोऽन्तं प्रणवाद्यं तु मरुदम्बरविग्रहम् |\nपिण्डाग्रे ह्युपविष्टस्य प्राणशक्तिं द्विजस्य वा || ३१९ ||\n\nबहूनां वा प्रयत्नेन स्वातन्त्र्यान्निर्गतां बहिः |\nध्यात्वा तया सह क्षिप्रमेकीभूतत्वमागतम् || ३२० ||\n\nआत्मशक्तौ लयं नीत्वा याति ह्यूष्माख्यलक्षणम् |\nकृत्वैवं प्राणसञ्चारं पितॄणां विप्रविग्रहे || ३२१ ||\n\nप्राग्वदानन्दसंरुद्धे भोजयेत् पितृरूपिणः |\nतादर्थ्येनाथ चतुरो विनिवेश्यासनेषु च || ३२२ ||\n\nलब्धलक्ष्यान् परे तत्त्वे ब्राह्यणान् पाञ्चरात्रिकान् |\nप्राङ्मुखं द्वितयं चैव द्वितयं चाप्युदङ्मुखम् || ३२३ ||\n\nसंपत्यभावे ह्येकं वा विनिवेश्योत्तराननम् |\nपादयोरपि पाद्यार्थं कं क्षिपेद्दक्षिणादितः || ३२४ ||\n\nअथ तेषां क्रमात् कुर्यादर्चनं चातुरात्म्यवत् |\nअर्ध्यानुलेपनाद्यैस्तु भोगैर्मात्रावसानिकैः || ३२५ ||\n\nतत्तत्कालोचितैः सर्वैरनुपादेयवर्जितैः |\nतैश्चापि मौननिष्ठैस्तु भवितव्यं सुयन्त्रितैः || ३२६ ||\n\nअथास्त्रपरिजप्तेन भूतिना वाथ शङ्कुना |\nमसृणेनाश्मचूर्णेन परिघां स्वधयाथवा || ३२७ ||\n\nबहिस्तदासने कुर्यात्त्वग्रे दैर्घ्याच्छमाधिकाम् |\nवैपुल्याच्छममानं तु प्राग्वत् पावनतां नयेत् || ३२८ ||\n\nन्यसेत् तत्राप्यभग्नाग्रानुदङ्मूलान् कुशान् द्विज |\nतत्रापि च विशेषेण तिलतोये समुत्किरेत् || ३२९ ||\n\nन्यस्तास्त्राण्यस्त्रजप्तानि तत्र पात्राणि विन्यसेत् |\nसर्वाणि चक्रवृत्तानि हेमाद्युत्थानि संभवे || ३३० ||\n\nपात्राणि कदलीपझतमालच्छदनान्यथ |\nदर्भाण्यस्त्राम्बुयुक्तानि शुभपर्णमयानि वा || ३३१ ||\n\nनिदध्यात्तेषु चान्नानि भोज्यानि मधुराण्यपि |\nभक्ष्याणि फलमूलानि दधिक्षीरादिकान्यपि || ३३२ ||\n\nपानकानि रसालानि सपानीयानि सत्तम |\nकर्मण्यानि तथान्यानि तत्तत्कालोद्भवानि च || ३३३ ||\n\nपुरोपस्तरणार्थं च पात्राणां दक्षपाणिषु |\nनिपातव्याऽमृती धारा वारिणाप्युद्धतेन च || ३३४ ||\n\nवाग्यता लब्धलक्षास्तु ह्यन्नमूर्तौ जनार्दने |\nयेऽश्र्नन्ति पितरस्तेन तृप्तिमायान्ति शाश्वतीम् || ३३५ ||\n\nअतः सव्यभिचारं तु मौनं वर्ज्यं क्रियापरैः |\nशुभमव्यभिचारं यत् तत् कार्यं सर्ववस्तुषु || ३३६ ||\n\nयदङ्गसङ्केतमयैरव्यक्तैर्नासिकाक्षरैः |\nकृतमोष्ठपुटैर्वद्धैर्मौनं तत् सिद्धिहानिकृत् || ३३७ ||\n\nस्वयमेव स्वबुद्ध्या यत् सर्ववस्तुषु वर्तते |\nशब्दैरनुपदिष्टैस्तु तन्मौनं सर्वसिद्धिदम् || ३३८ ||\n\nतस्माद्वै श्राद्धभोक्तॄणां दिव्ये वा पितृकर्मणि |\nदद्यान्नैवेद्यवत् सर्वं मर्यादाभ्यन्तरेऽग्रतः || ३३९ ||\n\nयेनाचमनपर्यन्तं कालं तिष्ठन्ति वाग्यताः |\nसर्वेवामेकमाप्तं तु तृप्तये यदि योजितम् || ३४० ||\n\nओमाद्यमस्मच्छब्दं तु पितृभ्यस्तदनन्तरम् |\nइदमर्ध्यमिदं पाद्यं तदन्ते संस्मरेत् स्वधाम् || ३४१ ||\n\nसर्वस्मिन्नुपचारान्ते ह्येवं वा संस्मरेन्नमः |\nनमः स्वधाऽथवा ब्रूयान्नमोन्ता त्वथवा स्वधा || ३४२ ||\n\nएवमेव हि यः कुर्यात् कर्तव्यत्वेन सत्तम |\nतुल्यानां च स्वकुल्यानां नमस्तत्र च केवलम् || ३४३ ||\n\nसत्युक्ते व्यत्ययं नित्यं बिहितं च स्वधा द्विज |\nस्वयमेव हि सन्यासी ददाति च फलार्थिनाम् || ३४४ ||\n\nकार्यस्तेन नमस्कारः स्वधान्तो नित्यमेव हि |\nददाति फलकामस्तु यो नित्यमफलार्थिनाम् || ३४५ ||\n\nस्वधाकारावसाने तु विहितं तत् सदा नमः |\nएवमिच्छावशेनैव संविभज्य पितॄन् द्विज || ३४६ ||\n\nपृष्ट्वा पात्रमुखेनैव संतृप्तिं च पुनः पुनः |\nततोऽम्भश्चुलकं पाणौ हृन्मन्त्रेणामृतोपमम् || ३४७ ||\n\nदद्यात् पूर्णेन्दुतुल्यं तद्ध्यातव्यं तत्कलाः पठन् |\nसानुस्वारमकाराद्यैर्भिन्नं षोडशभिः स्वरेः || ३४८ ||\n\nसकारं नतिनिष्ठं च तत्र प्राक्स्थं सतारकम् |\nइत्युक्तं सकलस्येन्दोर्वाचकं मन्त्रमब्जज || ३४९ ||\n\nपाणिप्रक्षालनात् पूर्वं पातव्यं तेन पूर्ववत् |\nयेनामृतपुटान्तस्थमन्नवीर्यमनश्वरम् || ३५० ||\n\nभवत्याप्यायकृद्व्रह्यन् पितृदेवगणस्य च |\nमाषचूर्णादिना पाणिं प्रक्षाल्यामणिबन्धनात् || ३५१ ||\n\nसमाचम्योपसंहृत्य ह्युच्छिष्टं च यथाविधि |\nपवित्रीकृत्य वसुधां पाणौ कृत्वा तिलोदकम् || ३५२ ||\n\nप्रीणनं भगवत्यग्रे समुत्थायाचरेत् ततः |\nममास्तु भगवान् पूर्वं प्रीतः पितृगणस्तथा || ३५३ ||\n\nशारीरो देवताव्यूह आपादाद्यो व्यवस्थितः |\nनयन्त्वमृततामन्नमिदं विष्णुपुरस्सराः || ३५४ ||\n\nदेवा नद्यस्तथा गावः सूर्यः सोमो बृहस्पतिः |\nमाधवो भगवान् मन्त्रमूर्तिर्मधुमयो महान् || ३५५ ||\n\nमधुभावेन चान्नेऽस्मिन् स्थित्वा तृप्तिं करोतु वै |\nअनुलिप्यासनं कुर्यात् पितॄणां प्रीणनं द्विज || ३५६ ||\n\nतस्मिन्नेव हि भूभागे यस्यां तत्पिण्डचित्क्षितौ |\nस्थितिः सर्वपितॄणां च साम्प्रतं कमलासन || ३५७ ||\n\nयावत् प्राणावियुक्तानां पिण्डातां नोपसंहृतिः |\nस्वोद्दिष्टानां कृता सम्यक् तदन्ते संव्रजन्ति ते || ३५८ ||\n\nस्वस्थानमाशिषं दत्वा श्राद्धकर्तुर्धिया मुमे |\nसामृतं सोदकं सान्नं सतिलं मन्त्रतेजसा || ३५९ ||\n\nविविक्तं वः कृतं मार्गं पुनरागमनाय च |\nनारायणाख्यसन्मन्त्रकर्मब्रह्नजवीकृते || ३६० ||\n\nस्वे स्वेन्द्रियरथे कृत्वा तृप्ता याताच्युतास्पदम् |\nएवं सुवितते कुर्यात् कर्म त्वाराधनालये || ३६१ ||\n\nसंकटे पुनरन्यत्र यायादभ्यर्थ्य मन्त्रराट् |\nस्थानं संस्कारसंशुद्धं कृत्वा प्राक् ताडनादिना || ३६२ ||\n\nव्याप्तिशक्त्याश्रितं भूयस्तोयाधारगतं स्मरेत् |\nमन्त्रमर्चनपूर्वं तु तदग्रे सर्वमाचरेत् || ३६३ ||\n\nदेवान् पितॄन् समुद्दिश्य भोजनं भगवद्गृहे |\nअविरुद्धं द्विजेन्द्राणामन्यथा तद्विरोधकृत् || ३६४ ||\n\nविधिनानेन वै नित्यमथ यज्ञे तु वैष्णवे |\nसंविभागः पितॄणां च कार्यः सद्रविर्णैनैरः || ३६५ ||\n\nकृत्वा तिलोदकान्तं वा फलमूलैः स्वशक्तितः |\nतदर्धं ग्रासमात्रं तु दद्याद्गोष्वथ भैक्षुके || ३६६ ||\n\nयस्माद्दिव्यैर्महामन्त्रैर्दत्तं यत् पूजितेऽच्युते |\nपित्रर्थमल्पं वा भूरि तत्तेषामक्षयं भवेत् || ३६७ ||\n\nसम्यगर्च्यार्घ्यगन्धाद्यैर्मूलमूर्तिगतं विभुम् |\nप्राङ्कणेषु च सर्वेषु प्रासादेष्वाश्रयेषु च || ३६८ ||\n\nप्रतिष्ठितेषु शोभार्थं विभवव्यूहमूर्तिषु |\nतथैव गोपुरद्वारदिङ्मूर्तिषु च मण्डपे || ३६९ ||\n\nसान्निध्यं चैव यातासु शक्त्या नित्यं समर्चनम् |\nषोडशैरुपचारैर्वा द्वात्रिंशद्भिस्ततोऽधिकैः || ३७० ||\n\nकुर्यात्रन्मूर्तिमन्त्रैश्च तथा नैमित्तिकेष्वपि |\nजपान्तं हवनान्तं वा स्नानाद्यं साधकस्ततः || ३७१ ||\n\nतत्तन्मूर्त्यग्रदेशस्थे कुण्डे होमं समाचरेत् |\nन कर्मार्चादिकं तत्र स्नपने चोत्सवादिकम् || ३७२ ||\n\nबलिदानं च सर्वत्र पवित्रारोहणादिकम् |\nनाचर्तव्यं विशेषेण परतन्त्रासु मूर्तिषु || ३७३ ||\n\nनित्याभिषेकमात्रं तु तासु तत्र समाचरेत् |\nसितादिवर्णयुक्तासु प्रोक्षणं वा निवेदनम् || ३७४ ||\n\nमूलालयार्चया सार्धं परतन्त्रासु देशिकैः |\nपवित्रारोहणं कार्यमङ्गत्वेनाधिवासितैः || ३७५ ||\n\nपूरकेषु च सर्वेषु तथैवाग्रयणादिके |\nखगेशविष्वक्सेनादिपरिवारगणेष्वपि || ३७६ ||\n\nप्रतिष्ठितेषु गेहेषु पूज्यमाश्रयमूर्तिवत् |\nअमूर्तस्य खगेशस्य विष्वक्सेनादिकस्य च || ३७७ ||\n\nकुमुदादिगणेशानां द्वारावरणवासिनाम् |\nअन्येषां परिवाराणां महापीठनिवासिनाम् || ३७८ ||\n\nअग्रे नित्योत्सवार्चाया दद्यात् कालत्रये बलिम् |\nसाकारो वा निराकारो विष्वक्सेनो गणैः सह || ३७९ ||\n\nयद्वा समर्चनीयश्च बल्यन्ते शिष्टवस्तुभिः |\nनित्योत्सवं ततः कुर्यात् सर्वालंकारसंयुतम् || ३८० ||\n\nप्राङ्कणद्वारदेवानां बलिदानपुरस्सरम् |\nसनकः |\nत्वया नित्योत्सवार्चायाः पुरस्ताद्भगवन् मम || ३८१ ||\n\nद्वारावरणदेवानां बलिदानमुदाहृतम् |\nतद्विभागं विशेषेण वद मे सर्वसिद्धिदम् || ३८२ ||\n\nशाण्डिल्यः |\nविस्तृतं तव वक्ष्यामि श्रृणु नित्योत्सवादिकम् |\nकृतेन येन भक्तानामभीष्टं जायते फलम् || ३८३ ||\n\nनित्योत्सवार्थबिम्बं तु सौवर्णं राजतं तु वा |\nताम्रजं पैत्तलं वाथ नात्युच्चं तच्चतुर्भुजम् || ३८४ ||\n\nमूलबेरानुरूपं च स्थापितं पूजितं पुरा |\nवस्त्राभरणमाल्यैश्च यथाशोभमलङ्कृतम् || ३८५ ||\n\nमूलबिम्बगतां शक्तिं तस्मिन्नारोप्य मन्त्रतः |\nसमभ्यर्च्यार्घ्यपुष्पाद्यैर्भोगैर्धूपान्तिमैस्तथा || ३८६ ||\n\nआप्तैराराधिते देवे स्वयंव्यक्तालयादिषु |\nसाधकं वरयेदन्यं बलिदानादिकर्मणि || ३८७ ||\n\nपुरा गर्भगृहद्वारि तथा चैवाग्रमण्डपे |\nघण्टानादसमेतेन दीपेन ज्वलितेन तु || ३८८ ||\n\nद्वार्स्थानर्घ्यादिधूपान्तैः समभ्यर्च्यार्घ्यवारिणा |\nदत्वार्हणं ततश्चान्नं तर्पणाम्भस्ततः परम् || ३८९ ||\n\nताम्बूलं च क्रमाद्दत्वा तत्तन्मन्त्रैरनुक्रमात् |\nस्वर्णादिनिर्मितं यानं पुरस्तात् प्रथमाङ्कणे || ३९० ||\n\nसुगन्धपुष्पप्रभया क्षौमैर्माल्यैः सितादिभिः |\nयथाशोभमलंकृत्य तस्मिन् बल्यर्थकौतुकम् || ३९१ ||\n\nप्राचीमुखं समारोप्य प्राङ्कणेषु प्रदक्षिणम् |\nआतपत्रैः सिताद्यैश्च मायूरैः केतुयष्टिभिः || ३९२ ||\n\nपताकाभिश्चामरैश्च तालवृन्तैश्च शोभनैः |\nगणिकादेवदासीभिर्गायकैर्वाद्यसञ्चयैः || ३९३ ||\n\nभेरीपटहघोषैश्च श्रुतिघोषसमन्वितैः |\nएवमाद्यैरलङ्कारैर्गोमयेनोपलेपिते || ३९४ ||\n\nमण्डले हस्तमात्रे तु बलिदानपुरस्सरम् |\nद्वारावरणदेवानां ध्यातानां वा स्वदिक्षु च || ३९५ ||\n\nवक्ष्यमाणविधानेन नियतोत्सवामाचरेत् |\nपीठोर्ध्वे विष्णुभूतानां सगणानामथार्चनम् || ३९६ ||\n\nकृत्वा समुत्किरेच्छेषं तृप्त्यर्थं सोदकं बलिम् |\nपीठं प्रदक्षिणं नीत्वा चतुर्धा वा द्विधा तथा || ३९७ ||\n\nसन्तोष्य नृत्तगीताद्यैर्देवमन्तः प्रेवशयेत् |\nप्राङ्कणेषु विशालेषु बहिष्ठेषु च सादरम् || ३९८ ||\n\nमण्डितं रथमारोप्य परिभ्रमणमाचरेत् |\nयानादेरवरोप्याथ पादुके विनिवेद्य च || ३९९ ||\n\nअग्रमण्डपभूमिष्ठे भद्रपीठे निवेश्य च |\nपाद्यार्घ्याचमनाम्भोभिः चन्दनाद्यनुलेपनैः || ४०० ||\n\nमाल्यैर्नानाविधैश्चापि धूपैस्ताम्बूलपश्चिमैः |\nअभ्यर्च्य श्रमशान्त्यर्थं स्वस्थाने सन्निवेशयेत् || ४०१ ||\n\nआदौ निवेशितां शक्तिं तस्मिन् मूले नियोज्य च |\nतमभ्यर्च्यार्घ्यगन्धाद्यैः प्रणमेत् स्तुतिपूर्वकम् || ४०२ ||\n\nत्रिकालं यत्र विधिवत् क्रियते नियतोत्सवः |\nतत्र सर्वसमृद्धिः स्याद्राज्ञो राष्ट्रस्य चानिशम् || ४०३ ||\n\nअभावे बलिबिम्बस्य हेतुनाऽसन्निधीकृते |\nकूर्चेन वान्नमूर्त्या वा कुर्यान्नित्योत्सवं ततः || ४०४ ||\n\nनिश्शेषस्योपसंहारं कृत्वा चार्घ्यादिकस्य च |\nनत्वा स्तुत्वा च देवेशं ततः पाद्यप्रतिग्रहात् || ४०५ ||\n\nपादोदकं समादाया विग्रहं सेचयेत् स्वक्म् |\nभुक्तानि पत्रपुष्पाणि निदद्यान्मूर्धनि स्वके || ४०६ ||\n\nपुष्पार्घ्यगन्धपूर्वाणां देवयज्ञे कृते सति |\nविनयादाहृतानां च भक्तानां मन्त्रसेविनाम् || ४०७ ||\n\nमूर्ध्नि सन्धारणाच्छश्वद्दौर्भाग्यं क्षयमेति च |\nकीर्तिं कान्तिं श्रियारोग्यं सिद्धिं समुपयाति च || ४०८ ||\n\nपश्चाच्छरीरयात्रार्थमब्यर्थ्य परमेश्वरम् |\nलब्धानुज्ञस्तु वै कुर्यादनुयागं यथाविधि || ४०९ ||\n\nप्रविश्य भोजनस्थानं विविक्तं दोषवर्जितम् |\nघृतपूरितपात्रस्थं दीपमारोप्य वै ततः || ४१० ||\n\nगोमयेनोपलिप्याथ तुर्यश्रं तत्र मण्डलम् |\nप्रणवेन प्रतिष्ठाप्य तन्मध्ये फलकादिकम् || ४११ ||\n\nप्रक्षालिताङ्घ्रिः स्वाचान्तस्तन्मद्ये चोपविश्य च |\nभोज्यं नैवेद्यपूर्वं तु सर्वमादाय पात्रगम् || ४१२ ||\n\nविनिवेद्य च देवाय पवित्रीकृत्य चाम्भसा |\nसत्यरूपा ह्यलक्ष्या चाप्यन्नदोषक्षयङ्करी || ४१३ ||\n\nचेतसा चातुरात्मीया भावनीया च भावना |\nरसात्माध्यक्षसंज्ञोऽन्ने स्वादुभावे व्यवस्थितः || ४१४ ||\n\nप्रद्युम्नो भगवान् रूपे त्वेतद्वीर्ये तु लाङ्गली |\nभोक्ताहमात्मा भगवान् वासुदेवः स्वयं त्वजः || ४१५ ||\n\nइदं तदमृतं ब्रह्न इदमायुरनश्वरम् |\nइदं ज्ञानमिदं वीर्यमिदं तेजस्तु वैष्णवम् || ४१६ ||\n\nइदमिन्दुरखण्डश्च स्थितं चान्नात्मना स्वयम् |\nपर्जन्यात्मा स भगवान् व्यञ्जनस्थितिसिद्धये || ४१७ ||\n\nहार्दानलात्मना भुङ्क्ते ह्यद्यक्षः परमेश्वरः |\nतच्छक्त्यानुगृहीतत्वात् सोऽहं प्राकृतिकः पुमान् || ४१८ ||\n\nएवमन्नदमन्नादं ज्ञेयमन्नं पुरः स्थितम् |\nबाह्यतस्चाज्यदानेन संबोधमुपयाति च || ४१९ ||\n\nयथा तथा म्बुनाभ्येति देहस्थो हुतभुक् प्रभुः |\nकारणं रसमन्नस्य षड्गुणं षड्रसस्य च || ४२० ||\n\nआत्मा ब्रह्नाऽदनात्मा स्यादीषत्तत्करणात्मना |\nसाम्मुक्यमात्मनो नीत्वा ततोऽन्नं जुहुयाच्छनैः || ४२१ ||\n\nचतुः प्रणवसञ्जप्तं ततोम्भश्चुलकं पिबेत् |\nवक्त्रकुण्डेऽथ तेनैवाप्यन्नाहुतिचतुष्टयम् || ४२२ ||\n\nप्रान्तपर्वैश्चतुर्धा प्राक् चातुरात्म्यव्यपेक्षया |\nत्रियपेक्षावशेनैव जुहुयादाहुतित्रयम् || ४२३ ||\n\nसहृदा मूलमन्त्रेण भुञ्जीयात् कबलैस्ततः |\nप्रयतास्यकरश्चान्ते पिबेन्मन्त्राभिमन्त्रितम् || ४२४ ||\n\nतोयं तद्ध्यानपादाब्जपरिस्रुतमथापि वा |\nप्रतिष्ठितस्य वा पूर्वं तदा कृतिधरस्य च || ४२५ ||\n\nयतस्तत् सर्वपापघ्नं सर्वदोषक्षयङ्करम् |\nसर्वोपतापशमनं सर्वसौख्यप्रदं सदा || ४२६ ||\n\nपावनं सर्वतीर्थेभ्यो मन्त्रेभ्यो मुनिसत्तम |\nअतस्तु भोजनान्ते वै हार्धाग्नेस्तर्पणं पुरा || ४२७ ||\n\nभावभक्तिपरो नित्यं कं पिबेदाज्यदो भवेत् |\nब्रह्नतीर्थेन च शनैद्बिर्वा त्रिर्वा चतुः क्रमात् || ४२८ ||\n\nसमाचम्य पुनर्यायात् प्रयतो भगवद्गृहम् |\nमनोबुध्यभिमानेन सह न्यस्य धरातले || ४२९ ||\n\nकूर्मवच्चतुरः पादान् शिरस्तत्रैव पञ्चमम् |\nप्रदक्षिणसमेतेन त्वेवं रूपेण सर्वदा || ४३० ||\n\nअष्टाह्गेन नमस्कुर्याद्द्वादशार्णं समुच्चरन् |\nयत्र द्वादशकालेज्या कर्तव्या भूतिविस्तरात् || ४३१ ||\n\nतत्र प्राभातिकीं कुर्यात् पूजामष्टाङ्गसंयुताम् |\nअह्गद्वयं तु पास्चात्यं विना वा तां समाष्य च || ४३२ ||\n\nपितॄणां संविभागं च अनुयागं यथोदितम् |\nदेशिकः स्वेच्छया कुर्यान्नित्यं मध्यन्दिनार्चने || ४३३ ||\n\nत्रिकालेष्वेकमष्टाङ्गं षडङ्गं चाचरेद्द्वयम् |\nयोगार्थिनां च स्वाध्यायं योगमध्यात्मसंज्ञितम् || ४३४ ||\n\nतत्तत्कालेषु कुर्वीत स्वाध्यायमधुनोच्यते |\nअष्टाङ्गेन नमस्कृत्य ह्युपविश्याग्रतो विभोः || ४३५ ||\n\nआगमाध्ययनं कुर्यात्तद्वाक्यार्थविचारणम् |\nप्राप्तेऽथ सन्ध्यासमये स्नात्वा वा जघनावधि || ४३६ ||\n\nक्षालयित्वा ततः कुर्याद्वाससां परिवर्तनम् |\nसायन्तनार्चनं कुर्यात् षडङ्गं बलिपश्चिमम् || ४३७ ||\n\nजपं कृत्वा यथाशक्ति स्वासाद्य शयनं ततः |\nसमाधाय बहिर्देवं निरालम्बपदे स्थितम् || ४३८ ||\n\nअप्रयत्रेन वै तावदनिरुद्धेन चेतसा |\nसह तेनैव ते निद्रा यावदभ्येति साम्प्रतम् || ४३९ ||\n\nसमुत्थायार्धरात्रेऽथ जितनिद्रो जितश्रमः |\nकमण्डलुस्थिनेनैव समाचम्य तु वारिणा || ४४० ||\n\nअथ योगविभूत्यर्थं योगं युञ्जीत वैष्णवम् |\nसुगुप्ते विजने देशे निर्द्वन्द्वे शुभलक्षणे || ४४१ ||\n\nजितदर्पां मतिं कृत्वा सर्वभूतहिते स्थितः |\nदेवाग्निगुरुभक्तश्च सच्छास्त्राभिरतः सदा || ४४२ ||\n\nभूतद्रोहपरित्यागी अस्तेयः संयतेन्द्रियः |\nआसने चोपविष्टस्तु सुशुभे लक्षणान्विते || ४४३ ||\n\nशुभदारुसमुत्थे तु चतुर्विशाङ्गुलायते |\nद्वादशाङ्गुलकोत्सेधे सुधौतेनापि वाससा || ४४४ ||\n\nकुशैश्च मृदुभिश्छन्ने पवित्रेणाथ चर्मणा |\nतत्रोपविष्टः सततं योगाङ्गानि समभ्यसेत् || ४४५ ||\n\nरेचकादिचतुर्भिस्तु मात्राभेदकृतैस्तु यः |\nकनीयान् मध्यमो ज्येष्ठः प्राणायामः प्रकीर्तितः || ४४६ ||\n\nप्रत्याहारं प्रकुर्वीत चित्तसंयमनं तु यत् |\nबुद्धिर्मनस्त्वहङ्कारस्त्रिभिश्चित्तं प्रकीर्तितम् || ४४७ ||\n\nतथापि मनसः कुर्यात् प्रत्याहारं प्रयत्नतः |\nमनश्चतुर्विधं प्रोक्तं प्रत्याहारेण निर्जितम् || ४४८ ||\n\nतिष्ठते लक्ष्यमार्गे तु नान्यथा तु कदाचन |\nध्यानं लक्ष्यस्य निष्पत्तिश्चिन्तनं तत् प्रकीर्तितम् || ४४९ ||\n\nधारणापि ततो धार्या तदा पापापनुत्तये |\nपञ्चधा पूर्ववत् सा तु प्रतिमन्त्रव्यवस्थया || ४५० ||\n\nजपं निमीलिताक्षेण कुर्यान्मन्त्रस्य वाचकम् |\nवाच्यस्य प्रतिपत्यर्थं बीजपिण्डपदात्मकम् || ४५१ ||\n\nत्रिविधं वै समुद्दिष्टं प्रागुक्तविधिभावितम् |\nयोगोऽपि त्रिविधः प्रोक्तस्तं च कार्त्स्न्येन मे श्रृणृ || ४५२ ||\n\nप्राकृतं पौरुषं चैव ऐश्वरं च तृतीयकम् |\nऊहस्तु कीर्त्यते तर्कः तं च विद्धि विचारकम् || ४५३ ||\n\nसमाधिस्त्वात्मलाभस्तु भानन्दः परिकीर्तितः |\nस तु लक्ष्यं परित्यज्य मन्त्रोच्चारणवर्जितः || ४५४ ||\n\nयदा विभज्यते ब्रह्नकलांशो विधिवर्जिंतः |\nसमाधौ परिनिष्पन्ने परमाप्नोति पूरुषम् || ४५५ ||\n\nप्राणायामादितो यावत् समाध्यन्तं प्रकीर्तितम् |\nद्गिगुणं त्रिगुणं चैव मात्राभेदेन संस्थितम् || ४५६ ||\n\nयोगासनस्थः कुर्वीत विधिमेवं यथोदितम् |\nयोगासनानि चत्वारि योगपट्टेन बन्धयेत् || ४५७ ||\n\nपर्यङ्कं कमलं वापि भद्रं वा स्वस्तिकं दृढम् |\nतेषामेकतमे स्थित्वा ऋजुकायोर्ध्वतः क्रमात् || ४५८ ||\n\nस्रस्ताह्गसन्धिः कुर्वीत विस्तीर्णोरुः सुकन्धरः |\nबाहू उपरि समौ कृत्वा किञ्चिदाकुञ्चयेच्छिरः || ४५९ ||\n\nनाभौ जघनमद्ये तु हस्तौ कच्छपवत् स्थितौ |\nसव्यस्य चोपरिस्थं तु वामे सव्यं तथापि वा || ४६० ||\n\nउत्तानौ तु करौ कृत्वा कच्छपी तान्नियोजयेत् |\nग्रीवां तु हृदयाद्यन्तां नातिस्तब्धां न कुञ्चिताम् || ४६१ ||\n\nकिञ्चिन्निमीलयेन्नेत्रे नासाग्रमवलोकयन् |\nसमुद्नवत् पिधायास्यं दन्तैर्दन्तानसंस्पृशन् || ४६२ ||\n\nसगर्भं योगमातिष्ठेन्निर्गर्भं बा सुयन्त्रितः |\nततः प्रमथयेद्वायुं प्राणाख्यं चित्तसंयुतम् || ४६३ ||\n\nरेचकादिचतुर्भेदैः प्राणायामः प्रकीर्तितः |\nचित्तं जयेत् सदा यत्नाता दुर्जयं देवदानवैः || ४६४ ||\n\nयद्यप्यभ्यासवैराग्यैः चित्तं संयम्यते बलात् |\nतथापि यत्नमातिष्ठेदुपाधीनां तु वर्जने || ४६५ ||\n\nद्विविधास्ते तु विज्ञेयाः सन्निकृष्टा मनोगताः |\nसन्निकृष्ठाः स्थानकृताश्चित्तोत्था वासनाकृताः || ४६६ ||\n\nन दंशमशकाकीर्णे निश्शब्दे गन्धवर्जिते |\nनिमीलिताक्षः सन्तिष्ठेत् सर्वेन्द्रियविवर्जितः || ४६७ ||\n\nएवं परित्यजेत् सर्वानुपाधीन् सन्निकर्षजान् |\nवासनोत्थांश्च विविधान् सम्यक् लक्ष्यं समास्थिः || ४६८ ||\n\nप्रत्याहरेत् सदा चित्तं विक्षिप्तं सर्ववस्तुषु |\nतामसं तत्तु बोद्धव्यं चित्तं सर्वगतं तदा || ४६९ ||\n\nगतं रागादितो ज्ञेयमभ्यासाद्राजसं तु तत् |\nतत् साधु कथ्यते चित्तं संश्लिष्टं लक्ष्यगोचरे || ४७० ||\n\nसुलीनं च ततो ज्ञेयं गुणातीतं तपोधन |\nध्यानमेवंविधं कुर्यात् सगर्भं प्राणनिग्रहे || ४७१ ||\n\nउच्यते च ततो भूयस्त्रिविधा योगिनां गतिः |\nसकलं निष्कलं विष्णुं तृतीयं पररूपि च || ४७२ ||\n\nअन्यत्तत् त्रिविधं ज्ञेयं शब्दं व्योमसविग्रह्णम् |\nविग्रहं देवदेवस्य लक्ष्यरूपं विचिन्तयेत् || ४७३ ||\n\nध्यानमेवं समुद्दिष्टं यावद्व्योमान्तिकं भवेत् |\nतावच्च भावयेल्लक्ष्यं यावल्लक्ष्यं न भावयेत् || ४७४ ||\n\nभावे ह्यभावमापन्ने सस्वभावः परः स्मृतः |\nस्थूलं पूर्वं समब्यस्य ततः सूक्ष्मं ततः परम् || ४७५ ||\n\nएवं विलीयते चित्तं लक्ष्यं चोपाधिभिः सह |\nविग्रंह देवदेवस्य ध्यायेद्धृत्पझगोचरे || ४७६ ||\n\nततोऽन्यं चिन्तयेल्लक्ष्यं स्थूलं सूक्ष्मं ततः परम् |\nएवमभ्यस्यमानस्य गुणोत्कर्षः प्रजायते || ४७७ ||\n\nयोगोऽयं मुनिशार्ढूल सामान्यः समुदाहृतः |\nपरात्पराद्वासुदेवात् प्रकाशानन्दलक्षणात् || ४७८ ||\n\nअतीन्द्रियादनौपम्यात् सच्चिद्रूपात् सदोदितात् |\nद्विभुजादेकमूर्तेश्च वरदाभयपाणिकात् || ४७९ ||\n\nस्वास्तेः षाड्गुण्यसंसिद्धाच्चातुरात्म्यस्वभाविनः |\nसंशान्तपरमानन्दस्वरूपाद्ब्रह्नणः सतः || ४८० ||\n\nअनुग्रहार्थं भक्तानामवतीर्णस्य चेच्छया |\nपरव्यूहादिरूपस्य दीपाद्दीपवदुज्ज्वलात् || ४८१ ||\n\nएकाद्यनेकरूपस्य विग्रहोऽयं प्रकाशितः |\nतत्र चित्तं समाधाय योगी विज्ञानभावनाम् || ४८२ ||\n\nतत्तन्मन्त्रपदेनैव योगाभ्यासं समाचरेत् |\nएवं यः कुरुते याति स कालेन परात्परम् || ४८३ ||\n\nप्राप्तुमिच्छति यः शीघ्रं तस्य योगः समुच्यते |\nनित्योदितं परं ब्र्हन यत् पुरा ते प्रकाशितम् || ४८४ ||\n\nवाच्यं तद्द्वादशार्णस्य ध्यात्वा युञ्जीत बुद्धिमान् |\nनासाग्रे भुवि सद्ब्रह्न ध्यायन् कुर्याज्जपं द्विधा || ४८५ ||\n\nजिह्वाग्रे तु चतुर्धाप्सु तालुन्यग्नौ तथा च षट् |\nजिह्वामध्ये तथा वायावष्टधावर्तयेन्मनुम् || ४८६ ||\n\nजिह्वामूले तथा व्योम्नि दशधा द्वादशाक्षरम् |\nकण्ठकूपे तु मनसि ध्यात्वा षोडशधा जपेत् || ४८७ ||\n\nउरोदेशे बुद्धितत्वे चतुर्विंशतिधा जपेत् |\nउरोन्तेऽहङ्कतौ द्यायञ्जपेच्चाशीतिधा पुनः || ४८८ ||\n\nशतं कर्मणि कालेऽब्जज अर्धयुक्तं शतं जपेत् |\nततः पुष्करनाड्यां वै शतद्वयमनाकुलः || ४८९ ||\n\nअध्यक्षाद्वासुदेवान्तं हृद्याकाशे चतुःशतम् |\nहृदि नादावसानोर्ध्वं गगने योजयेत्तु वा || ४९० ||\n\nएवं वा प्रणवेनाड्यां प्रणवार्णेन वाचरेत् |\nएवं मन्त्रविशेषेण बहुधा योग ईरितः || ४९१ ||\n\nइति यः कुरुते योगं नित्ययुक्तः समाहितः |\nप्राप्नोति परमं स्थानं नित्योदितमनामयम् || ४९२ ||\n\nसमाधायात्मनाऽत्मानमेवं जप्त्वा जपक्रियाम् |\nज्ञातृज्ञेयाविभागेन यावत्तन्मयतां व्रजेत् || ४९३ ||\n\nयथा संवेद्यनिर्मुक्ते समाधौ लभते स्थितिम् |\nअब्यासाद्भववद्योगी ब्रह्न सम्पद्यते तदा || ४९४ ||\n\nततः श्रमजयं कुर्यात् त्यक्त्वा ध्यानासनक्रमान् |\nशय्यासनं निवेद्याथ मूलमूर्तेरनन्तरम् || ४९५ ||\n\nलक्ष्म्यादिशक्तियुक्तस्य यागमूर्तिगतस्य च |\nतस्मिन्नारोपयेद्देवं सर्वाङ्गपरिशोभिते || ४९६ ||\n\nअर्घ्यं पाद्यं तथाचामं प्रतिग्रहसमन्वितम् |\nदत्वा समालभेत् पश्चाच्चन्दनाद्यनुलेपनैः || ४९७ ||\n\nसुगन्धपुष्पमाल्यादि दीपधूपे निवेद्य च |\nभक्ष्याण्यपूपपूर्वाणि सक्षीराणि फलानि च || ४९८ ||\n\nतर्पणाम्भश्च ताम्बूलं साङ्गं सद्गन्धभावितम् |\nनिवेद्य देवदेवाय विभवानुगुणं ततः || ४९९ ||\n\nसर्वं तु विन्यसेत् पश्चात्तस्मिन् कर्मकृतं च यत् |\nतुष्टं गृहीतं तत् पूर्णं भावयेद्दक्षिणं करम् || ५०० ||\n\nतन्मध्ये निष्कलं मन्त्रं सर्वं यत् किरणाकुलम् |\nयोगोत्थां फलसम्पत्तिं लक्ष्मीरूपां विचिन्त्य च || ५०१ ||\n\nमूलमन्त्रं समुच्चार्य पाणिमध्ये तथा स्मरेत् |\nभूयश्च निष्कलं मन्त्रं तस्मादुपरि भावयेत् || ५०२ ||\n\nसशीर्षे जानुनी भूमौ कृत्वा विष्णोर्निवेदयेत् |\nप्रसादाभिमुखेनाथ तेन तच्चात्मसात् कतम् || ५०३ ||\n\nभावनीयं द्विजश्रेष्ठ परितुष्टेन चादरात् |\nसन्यासं सञ्चयं वाथ कृत्वा सम्यक्कृतस्य च || ५०४ ||\n\nमन्त्ररूपानुकारिण्या मुद्रणीयं च मुद्रया |\nफलार्थं प्रसवं येन नैति सन्यासकारिणा || ५०५ ||\n\nफलपर्यावसाने च कालमागमचोदितम् |\nभर्तुर्नो युज्यते येन सिद्धार्थैस्तु फलार्थिनाम् || ५०६ ||\n\nनित्यं प्रतिष्ठितं बिम्बं विना स्थलजलादिकान् |\nविसर्जनं ततः कुर्याद्दत्वार्घ्यं धूपसंयुतम् || ५०७ ||\n\nभोगस्थानगता मन्त्राः पूजिता ये यथाक्रमम् |\nमुख्यमन्त्रशरीरं तु संप्रविष्टांश्च संस्मरेत् || ५०८ ||\n\nज्वालाज्वालान्तरे यद्वत् समुद्रेष्विव निम्नगाः |\nतन्मन्त्रविग्रहं स्थूलं सर्वमन्त्रास्पदं द्विज || ५०९ ||\n\nप्रविष्टं भावयेत् सूक्ष्मे ह्यध्यक्षे ह्युभयात्मके |\nपरे प्रागुक्तरूपे तु तं सूक्ष्ममुभयात्मकम् || ५१० ||\n\nतस्मात् परं स्फुरद्रूपं निराधारपदाश्रितम् |\nदर्पणं दर्शयित्वा तु निर्मलं तस्य चाग्रतः || ५११ ||\n\nसन्धिमार्गेण हृत्पझे संप्रविष्टं तु भावयेत् |\nस्मृत्वा परात्मना तं च स्वसंविद्गगने हृदि || ५१२ ||\n\nविश्रान्तं भावयेद्देवं स्वभावेन समन्वितम् |\nकर्मार्चादिषु बिम्बेषु षट्सु नित्यादिसिद्धये || ५१३ ||\n\nप्रतिष्ठितेषु विधिवन्नित्यं प्राभातिकेऽर्चने |\nतच्छक्त्या योजितां शक्तिं मूलबिम्बाद्यथापुरा || ५१४ ||\n\nसमभ्यर्च्यार्घ्यपुष्पाद्यैस्ताम्बूलान्तैः पुरोदितैः |\nपुनरारोपयेन्मूले तत्र तत्र नियोजिताम् || ५१५ ||\n\nपूजार्थं कर्मबिम्बादौ नित्यनैमित्तिकादिषु |\nप्राप्तेषु तत्तत्कर्मादौ मूलादावाह्य मन्त्रवित् || ५१६ ||\n\nसमाप्य तेषु तत्कर्माण्रारब्धानि यथार्थतः |\nसमर्प्य मूलबिम्बे तु तेभ्यस्तत्र विसर्जयेत् || ५१७ ||\n\nमन्त्रानर्घ्यादिपात्रस्थान् विसृज्य प्राक् प्रयोगतः |\nशेषमर्घ्यादिकं सर्वं भुक्तपूर्वेण वै सह || ५१८ ||\n\nपाणिना तोयपूतेन विष्वक्सेनाय चार्प्य च |\nन्यासद्वयं च संहृत्य मनसा च स्वविग्रहात् || ५१९ ||\n\nनिश्शेषस्योपसंहारं कुर्यादर्घ्यादिकस्य च |\nयागोद्देशात्तथा कुण्डात्स्तराद्यस्याखिलस्य च || ५२० ||\n\nसहोपलेपनेनैव सर्वमंभसि निक्षिपेत् |\nधर्तव्यं न चिरं चाग्रे यत् पुरा विनिवेदितम् || ५२१ ||\n\nनैवेद्यं मन्त्रमूर्तीनां किञ्चित् पुष्पफलादृते |\nकवाटबन्धनं कुर्यान्मन्त्रं कवचमुच्चरन् || ५२२ ||\n\nनियोज्य तत्र रक्षार्थं चक्रं च विहगेश्वरम् |\nस्वपेच्छय्यागतो मन्त्री प्रातरुत्थाय पूर्ववत् || ५२३ ||\n\nयथोक्तं सकलं कुर्यात् प्रबोधयजनादिकम् |\nसकृत् त्रयहं च सप्ताहं पक्षं मासमथापि वा || ५२४ ||\n\nयोयजेद्विधिनानेन भक्तिश्रद्धासमन्वितः |\nसोऽपि यायात् परं स्थानं किंपुनर्योऽत्र संस्थितः || ५२५ ||"
}