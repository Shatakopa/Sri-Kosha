Adhikarana 1.1.1 जिज्ञासाधिकरणम्
श्रीः श्रीभगवद्रामानुजविरचितः वेदान्तसारः प्रथमाध्याये प्रथमः पादः समस्तचिदचिद्वस्तुशरीरायाखिलात्मने । श्रीमते निर्मलानन्दोदन्वते विष्णवे नमः ॥ परमपुरुषप्रसादात् वेदान्तसार उद्ध्रियते - जिज्ञासाधिकरणम् ॥ 1 ॥ अथातो ब्रह्मजिज्ञासा ॥ 1 ॥ अत्रायमथशब्द आनन्तर्ये वर्तते, अतःशब्दशिरस्कत्वात् । अतःशब्दश्च पूर्ववृत्तस्य हेतुभावे । पूर्ववृत्तं च कर्मज्ञानमिति विज्ञायते, आरिप्सितस्य ब्रह्मज्ञानस्य वेदार्थविचारैकदेशत्वात् । अधीतवेदस्य हि पुरुषस्य, कर्मप्रतिपादनोपक्रमत्वाद्वेदानां, कर्मविचारः प्रथमं कार्यः इति 'अथातो धर्मजिज्ञासा' (पू.मी. 1.1.1) इत्युक्तम् । कर्मणां च प्रकृतिविकृतिरूपाणां धर्मार्थकामरूपपुषार्थसाधनतानिश्चयः 'प्रभुत्वादार्त्विज्यम्' (पू.मी. 12.4.35) इत्यन्तेन सूत्रकलापेन संकर्षेण कृतः । एवं वेदस्यार्थपरत्वे कर्मणां च तदर्थत्वे तेषां च केवलानां त्रिवर्गफलत्वे निश्चिते सति, वेदैकदेशभूतवेदान्तभागे केवलकर्मणामल्पास्थिरफलत्वं ब्रह्मज्ञानस्य चानन्तस्थिरफलत्वमापाततो दृष्ट्वा, अनन्तरं मुमुक्षोरवधारितपरिनिष्पन्नवस्तुबोधजननशब्दशक्तेः पुरुषस्य ब्रह्मबुभुत्सा जायत इति 'अथातो ब्रह्मजिज्ञासा' इति कर्मविचारानन्तरं तत एव हेतोर्ब्रह्मविचारः कर्तव्य इत्युक्तं भवति । तदिदमाह श्रुतिः - 'परीक्ष्य लोकान् कर्मचितान् ब्राह्मणो निर्वेदमायान्नास्त्यकृतः कृतेन । तद्विज्ञानार्थं स गुरुमेवाभिगच्छेत्समित्पाणिः श्रोत्रियं ब्रह्मनिष्ठम् । तस्मै स विद्वानुपसन्नाय सम्यक् प्रशान्तचित्ताय शमान्विताय । येनाक्षरं पुरुषं वेद सत्यं प्रोवाच तां तत्त्वतो ब्रह्मविद्याम् ।' (मुं.उ. 1.2.12) इति । ब्राह्मणः वेदाभ्यासरतः । कर्मचितान् कर्मणा संपादितान् लोकान् आराध्यक्षयिष्णुत्वेन क्षयस्वभावान् कर्ममीमांसया परीक्ष्य । अकृतः - नित्यः परमपुरुषः, कृतेन - कर्मणा न संपाद्य इति यो निर्वदमायात्, स तद्विज्ञानार्थं गुरुमेवाभिगच्छेत् समित्पाणिः श्रोत्रियं - वेदान्तवेदिनं, ब्रह्मनिष्ठं - साक्षात्कृतपरमपुरुषस्वरूपम् । स गुरुः सम्यगुपसन्नाय तस्मै येन - विद्याविशेषेण, अक्षरं - सत्यं परमपुरुषं विद्यात्, तां ब्रह्मविद्यां प्रोवाच - प्रब्रूयादित्यर्थः । स गुरुमेवाभिगच्छेत्, तस्मै स विद्वान् प्रोवाचेत्यन्वयात्, अप्राप्तत्वाच्च, विधावपि लिटो विधानात् - 'छन्दसि लुङ्लङ्लिटः' (पा.सू. 3.4.6) इति ॥ 1 ॥

Adhikarana 1.1.2 जन्माद्यधिकरणम्
अस्य विचित्रचिदचिन्मिश्रस्य व्यवस्थितसुखदुःखोपभोगस्य जगतो जन्मस्थितिलया यतः, तद् ब्रह्मेति प्रतिपादयति श्रुतिरित्यर्थः; 'यतो वा इमानि भूतानि जायन्ते । येन जातानि जीवन्ति । यत्प्रयन्त्यभिसंविशन्ति । तद्विजिज्ञासस्व । तद्ब्रह्मेति' (तै.आ. 5.15.1) इति । सूत्रे यत इति हेतौ पञ्चमी, जनिस्थितिलयानां साधारणत्वात् । जनिहेतुत्वं च निमित्तोपादानरूपं विवक्षितम् । 'यतः' इति हि श्रुतिरुभयविषया । कथमिति चेत्, 'यतो वा इमानि' इति प्रसिद्धवन्निर्देशात्; प्रसिद्धेश्चोभयविषयत्वात् । 'सदेव सोम्येदमग्र आसीदेकमेवद्वितीयम् .... तदैक्षत बहु स्यां प्रजायेयेति । तत्तेजोऽसृजत' (छा.उ. 6.2.2-3) इत्यत्र सदेवेदमग्र एकमेवासीदित्युपादानतां प्रतिपाद्य, अद्वितीयमित्यधिष्ठात्रन्तरनिवारणात् सच्छब्दवाच्यं ब्रह्मैव निमित्तमुपादानं चेति विज्ञायते । 'तदैक्षत बहु स्यां प्रजायेय' इत्यात्मन एव विचित्रस्थिरत्रसरूपेण बहुभवनं सङ्कल्प्य तथैव सृष्टिवचनाच्च । अतः श्रुतावपि 'यतः' इति हेतौ पञ्चमी । अत्रैव - ब्रह्मणो जगन्निमित्तत्वमुपादानत्वं च प्रतिपादितमर्थविरोधात् 'अस्मान्मायी सृजते विश्वमेतत्' (श्वे.उ. 4.9) इत्यादिविशेषश्रुत्या चाक्षिप्य 'प्रकृतिश्च प्रतिज्ञादृष्टान्तानुपरोधात्', 'अभिध्योपदेशाच्च', 'साक्षाच्चोभयाम्नानात्', 'आत्मकृतेः' (ब्र.सू. 1.4.23-26) इत्यादिभिः सूत्रैः परिहरिष्यते । ननु च सर्वज्ञं सर्वशक्ति सत्यसङ्कल्पं निरवद्यतया निरस्तसमस्तापुरुषार्थगन्धं ब्रह्मैवात्मानं विचित्रचिदचिन्मिश्रं जगद्रूपमिदं सर्वमसृजतेति कथमुपपद्यते? तदेतत् सूत्रकारः स्वयमेव परिचोद्य परिहरिष्यति । 'अपीतौ तद्वत्प्रसङ्गादसमञ्जसम्' (ब्र.सू. 2.1.8) 'इतरव्यपदेशाद्धिताकरणादिदोषप्रसक्तिः' (ब्र.सू. 2.1.21) इति चोद्यम् । परिहारस्तु - 'न तु दृष्टान्तभावात्' (ब्र.सू. 2.1.9) 'अधिकं तु भेदनिर्देशात्' (ब्र.सू. 2.1.22) इति च । 'क्षरं त्वविद्या ह्यमृतं तु विद्या विद्याविद्ये ईशते यस्तु सोऽन्यः' (श्वे.उ. 5.1) 'स कारणं करणाधिपाधिपो न चास्य कश्चिज्जनिता न चाधिपः' (श्वे.उ. 6.9), 'क्षरं प्रधानममृताक्षरं हरः क्षरात्मानावीशते देव एकः' (श्वे.उ. 1.10) । अचिद्वर्गं स्वात्मनो भोग्यत्वेन हरतीति भोक्ता हर इत्युच्यते । 'द्वाविमौ पुरुषौ लोके क्षरश्चाक्षर एव च । क्षरः सर्वाणि भूतानि कूटस्थोऽक्षर उच्यते ॥ उत्तमः पुरुषस्त्वन्यः परमात्मेत्युदाहृतः । यो लोकत्रयमाविश्य बिभर्त्यव्यय ईश्वरः ॥ यस्मात् क्षरमतीतोऽहमक्षरादपि चोत्तमः । अतोऽस्मि लोके वेदे च प्रथितः पुरुषोत्तमः ॥' (भ.गी. 15.16-18) इत्यादिश्रुतिस्मृतिगणेन प्रत्यगात्मनो भेदेन ब्रह्मणो निर्देशादपुरुषार्थभागिनः प्रत्यगात्मनोऽधिकमर्थान्तरभूतं ब्रह्म । तच्च प्रत्यगात्मशरीरकतया तदात्मभूतम् । प्रत्यगात्मनस्तच्छरीरत्वं ब्रह्मणस्तदात्मत्वं च 'य आत्मनि तिष्ठन् .... यस्यात्मा शरीरम्' (बृ.उ. 3.7.22), 'एष सर्वभूतान्तरात्मापहतपाप्मा दिव्यो देव एको नारायणः' (सुबा.उ. 7) इत्यादिश्रुतिशतसमधिगतम् । सशरीरस्यात्मनः कार्यावस्थाप्राप्तावपि गुणदोषव्यवस्थितेः दृष्टान्तभावात् ब्रह्मणो न दोषप्रसक्तिरिति नासामञ्जस्यं वेदान्तवाक्यस्येति 'न तु दृष्टान्तभावात्' (ब्र.सू. 2.1.9) इत्युक्तम् । दृष्टान्तश्च देवमनुष्यादिशब्दवाच्यस्य सशरीरस्यात्मनः 'मनुष्यो बालो युवा स्थविरः' इति नानावस्थाप्राप्तावपि बालत्वयुवत्वस्थविरत्वादयः शरीरगता दोषा नात्मानं स्पृशन्ति, आत्मगताश्च ज्ञानसुखादयो न शरीरमिति । अतः कार्यावस्थं कारणावस्थं च ब्रह्म प्रत्यगात्मशरीरकतया तदात्मभूतमिति प्रत्यगात्मवाचिना शब्देन ब्रह्माभिधाने तच्छब्दसामानाधिकरण्ये च हेतुं वक्तुं निरसनीयं मतद्वयं 'प्रतिज्ञासिद्धेर्लिङ्गमाश्मरथ्यः । उत्क्रमिष्यत एवंभावादित्यौडुलोमिः' (ब्र.सू. 1.4.20-21) इत्युपन्यस्य 'अवस्थितेरिति काशकृत्स्नः' (ब्र.सू. 1.4.22) इति हेतुरुक्तः । 'तत्सृष्ट्वा । तदेवानुप्राविशत् । तदनुप्रविश्य । सच्च त्यच्चाभवत्' (तै.आ. 6.2.3) इत्यादिना प्रत्यगात्मन आत्मतयावस्थानात् ब्रह्मणस्तच्छब्देनाभिधानं तत्सामानाधिकरण्येन व्यपदेशश्चेत्युक्तम् । तथा 'वैषम्यनैर्घृण्ये न सापेक्षत्वात् । 
न कर्माविभागादिति चेन्नानादित्वादुपपद्यते चाप्युपलभ्यते च' (ब्र.सू. 2.1.34-35) इति देवमनुष्यादिविषमसृष्टेर्जीवकर्मनिमित्तत्वं जीवानां तत्तत्कर्मप्रवाहाणां चानादित्वं च प्रतिपाद्य, तदनादित्वं च 'नित्यो नित्यानां चेतनश्चेतनानाम्' (श्वे.उ. 6.13), 'ज्ञाज्ञौ द्वौ' (श्वे.उ. 1.9) इत्यादिश्रुतिषूपलभ्यत इत्युक्त्वा, तदनादित्वेऽपि प्रलयकाले चिदचिद्वस्तुनोर्भोक्तृभोग्ययोर्नामरूपविभागाभावात् 'आत्मा वा इदमेक एवाग्र आसीत् । नान्यत् किञ्चन मिषत्' (ऐ.उ. 1.1.1) इत्यादावेकत्वावधारणमुपपद्यत इति सूत्रकारेण स्वयमेवोक्तम् । तथा च 'नात्मा श्रुतेर्नित्यत्वाच्च ताभ्यः' (ब्र.सू. 2.3.18) इति प्रत्यगात्मनो नित्यत्वादनुत्पत्तिमुक्त्वा 'ज्ञोऽत एव' (ब्र.सू. 2.3.19) इति तस्य ज्ञातृत्वमेव स्वरूपमित्युक्तम् । 'उत्क्रान्तिगत्यागतीनाम्' (2.3.20) इत्यादिना तस्याणुत्वं चोक्तम् । 'तद्गुणसारत्वात्तु तद्व्यपदेशः प्राज्ञवत् । यावदात्मभावित्वाच्च न दोषस्तद्दर्शनात्' (ब्र.सू. 2.3.29-30) इति ज्ञातुरेवात्मनो ज्ञानशब्देन व्यपदेशो ज्ञानगुणसारत्वात् ज्ञानैकनिरूपणीयस्वभावत्वाच्चेत्युक्तम् । 'नित्योपलब्ध्यनुपलब्धिप्रसङ्गोऽन्यतरनियमो वान्यथा' (ब्र.सू. 2.3.32) इति ज्ञानामात्रस्वरूपात्मवादे हेत्वन्तरायत्तज्ञानात्मवादे सर्वगतात्मवादे च दोष उक्तः । 'कर्ता शास्त्रार्थवत्त्वात् । उपादानाद्विहारोपदेशाच्च । व्यपदेशाच्च क्रियायां न चेन्निर्देशविपर्ययः । उपलब्धिवदनियमः । शक्तिविपर्ययात् । समाध्यभावाच्च । यथा च तक्षोभयथा ।' (ब्र.सू. 2.3.33-39) इत्यात्मन एव शुभाशुभेषु कर्मसु कर्तृत्वम्; प्रकृतेरकर्तृत्वम्; प्रकृतेश्च कर्तृत्वे तस्याः साधारणत्वेन सर्वषां फलानुभवप्रसङ्गादि च प्रतिपादितम् । 'परात्तु तच्छ्रुतेः । कृतप्रयत्नापेक्षस्तु विहितप्रतिषिद्धावैयर्थ्यादिभ्यः ।' (ब्र.सू. 2.3.40-41) इत्यात्मन एव कर्तृत्वं परमपुरुषानुमतिसहकृतमित्युक्तम् । 'अंशो नानाव्यपदेशादन्यथा चापि दाशकितवादित्वमधीयत एके । मन्त्रवर्णात् । अपि स्मर्यते । प्रकाशादिवत्तु नैवं परः । स्मरन्ति च ।' (ब्र.सू. 2.3.42-46) इति, 'अनीशया शोचति मुह्यमानः । जुष्टं यदा पश्यत्यन्यमीशमस्य महिमानमिति वीतशोकः' (मुं.उ. 3.1.2), 'क्षरं त्वविद्या ह्यमृतं तु विद्या विद्याविद्ये ईशते यस्तु सोऽन्यः' (श्वे.उ. 5.1), 'प्राज्ञेनात्मना संपरिष्वक्तो न बाह्यं किञ्चन वेद नान्तरम्' (बृ.उ. 6.3.21), 'तयोरन्यः पिप्पलं स्वाद्वत्त्यनश्नन्नन्यो अभिचाकशीति' (मुं.उ. 3.1.1), 'ज्ञाज्ञौ द्वावजावीशनीशौ' (श्वे.उ. 1.9), 'पृथगात्मानं प्रेरितारं च मत्वा जुष्टस्ततस्तेनामृतत्वमेति' (श्वे.उ. 1.6), 'यदा पश्यः पश्यते रुक्मवर्णं कर्तारमीशं पुरुषं ब्रह्मयोनिम् । तदा विद्वान् पुण्यपापे विधूय निरञ्जनः परमं साम्यमुपैति ॥' (मुं.उ. 3.1.3), 'स कारणं करणाधिपाधिपो न चास्य कश्चिज्जनिता न चाधिपः' (श्वे.उ. 6.9), 'यः सर्वज्ञः सर्ववित्' (मुं.उ. 1.1.9), 'परास्य शक्तिर्विविधैव श्रूयते स्वभाविकी ज्ञाबलक्रिया च' (श्वे.उ. 6.8), 'निष्कलं निष्क्रियं शान्तं निरवद्यं निरञ्जनम्' (श्वे.उ. 6.19), 'नित्यो नित्यानां चेतनश्चेतनानामेको बहूनां यो विदधाति कामान्' (श्वे. 6.13) । नित्यानां बहूनां चेतनानां य एको नित्यश्चेतनः कामान् विदधातीत्यर्थः । 'पतिं विश्वस्यात्मेश्वरम्' (तै.आ. 6.11.1) इत्यादिषु प्रत्यगात्मनः परमात्मनश्च कर्मवश्यत्वेन शोचितृत्वेनासर्वज्ञत्वेनोपासनायत्तमुक्तित्वेन निरवद्यत्वेन सर्वज्ञत्वेन सत्यसङ्कल्पत्वेन सर्वेश्वरत्वेन समस्तकल्याणगुणाकरत्वादिना च स्वरूपस्वभावनानात्वव्यपदेशात् । तयोरेव 'तत्वमसि' (छा.उ. 6.7.8), 'अयमात्मा ब्रह्म' (बृ.उ. 6.4.5), 'योऽसौ सोऽहं, योऽहं सोऽसौ' (), 'अथ योऽन्यां देवतामुपास्ते अन्योऽसावन्योऽहमस्मीति न स वेद' (बृ.उ. 3.4.10), 'अकृत्स्नो ह्येषः .... आत्मेत्येवोपासीत' (बृ.उ. 3.4.7), 'ब्रह्म दाशा ब्रह्म दासा ब्रह्मेमे कितवाः' (अथर्व-संहितोप.) इति च सर्वजीवात्मव्यापित्वेन अभेदव्यपदेशाच्चोभयव्यपदेशाविरोधेन परमात्मांशो जीवात्मेत्यभ्युपगन्तव्यम् । न केवलं न्यायसिद्धमिदम् । श्रुतिस्मृतिभ्यां चांशत्वमुक्तं जीवात्मनः - 'पादोऽस्य विश्वा भूतानि' (तै.आ. 3.12.2), 'ममैवांशो जीवलोके जीवभूतः सनातनः' (भ.गी. 15.7) इति । अंशत्वं नामैकवस्त्वेकदेशत्वम् । तथा सत्युभयोरेकवस्तुत्वेन विशेषो न स्यादित्याशङ्क्य 'प्रकाशादिवत्तु नैवं परः' (ब्र.सू. 2.3.45) इति परिहरति । अन्यविशेषणतैकस्वभावप्रकाशजातिगुणशरीरविशिष्टान् अग्निव्यक्तिगुण्यात्मनः प्रति प्रकाशजातिगुणशरीराणां यथा ह्यंशत्वम्, एवं परमात्मानं प्रत्यगात्मशरीरकं प्रति प्रत्यगात्मनोंऽशत्वम् । एवमंशत्वे यत्स्वभावोंऽशभूतो जीवः, नैवमंशी परमात्मा; सर्वत्र विशेषणविशेष्ययोः स्वरूपस्वभावभेदात् । एवं च 'कर्ता शास्त्रार्थवत्त्वात्' (ब्र.सू. 2.3.33), 'परात्तु तच्छ्रुतेः' (ब्र.सू. 2.3.40) इत्यनन्तरोक्तं च न विरुध्यते । एवं प्रकाशशरीरवज्जीवात्मनामंशत्वं पराशरादयः स्मरन्ति - 'एकदेशस्थितस्याग्नेर्ज्योत्स्ना विस्तारिणी यथा । परस्य ब्रह्मणः शक्तिस्तथेदमखिलं जगत् ॥' (वि.पु. 1.22.56), 'यत्किंचित्सृज्यते येन सत्त्वजातेन वै द्विज । तस्य सृज्यस्य संभूतौ तत्सर्वं वै हरेस्तनुः ॥' (वि.पु. 1.22.38), 'ते सर्वे सर्वभूतस्य विष्णोरंशसमुद्भवाः ॥' (वि.पु. 1.22.20) इति । 
अन्यथा पारमार्थिकापारमार्थिकोपोधिसमाश्रयणेन प्रत्यगात्मनोंऽशत्वे ब्रह्मण एव वेदान्तनिवर्त्याः सर्वे दोषा भवेयुरिति 'आभासा एव च' (ब्र.सू. 2.3.49) इत्यादिनोक्तम् । अतः सर्वदा चिदचिद्वस्तुशरीरकतया तदात्मभूतमेव ब्रह्म । कदाचिदविभक्तनामरूपचिदचिद्वस्तुशरीरं तत्कारणावस्थम्; कदाचिच्च विभक्तनामरूपचिदचिद्वस्तुशरीरं तत्कार्यावस्थं ब्रह्म । सर्वदा चिदचिद्वस्तुशरीरकतया तद्विशिष्टत्वेऽपि ब्रह्मणः परिणामित्वापुरुषार्थाश्रयत्वे शरीरभूतचेतनाचेतनवस्तुगते । आत्मभूतं ब्रह्म सर्वदा निरस्तनिखिलदोषगन्धानवधिकातिशयासंख्येयज्ञानानन्दाद्यपरिमितोदारगुणसागरमवतिष्ठत इति ब्रह्मैव जगन्निमित्तमुपादानं चेति 'यतो वा इमानि' इत्यादि वाक्यं प्रतिपादयत्येवेति जन्माद्यस्य यतस्तद् ब्रह्मेति सुष्ठूक्तम् । 'सदेव सोम्येदमग्र आसीत् । एकमेवाद्वितीयम्' (छा.उ. 6.2.1) 'तदैक्षत । बहु स्यां प्रजायेय' (छा.उ. 6.2.3) इति । अस्य चायमर्थः - 'यस्यात्मा शरीरम्' (बृ.उ. 3.7.22), 'यस्याक्षरं शरीरं यस्य पृथिवी शरीरं यस्याव्यक्तं शरीरम्, एष सर्वभूतान्तरात्मापहतपाप्मा दिव्यो देव एको नारायणः' (सुबा.उ. 7) इत्यादि श्रुतेः ब्रह्मणः सर्वदा चिदचिद्वस्तुशरीरकत्वात् सदेवेदमिदानीं स्थूलचिदचिद्वस्तुशरीरकत्वेन विभक्तनामरूपम्, अग्रे प्रलयकाले सूक्ष्मदशापन्नचिदचिद्वस्तुशरीरकतया नामरूपविभागानर्हमेवासीत् । स्वयमेव ब्रह्म सर्वज्ञं सर्वशक्ति निमित्तान्तरानपेक्षमद्वितीयं चातिष्ठत् । 'तदैक्षत बहु स्यां प्रजायेय' (छा.उ. 6.2.3) इति । तन्नामरूपविभागानर्हसूक्ष्मचिदचिद्वस्तुशरीरकतयैकमेवावस्थितं नामरूपविभागार्हस्थूलदशापत्त्या बहुप्रकारं स्यामित्यैक्षत । स्यां, प्रजायेयेति व्यष्टिसमष्टिव्यपदेशः । चिदचितोः परस्य च प्रलयकालेऽपि व्यवहारानर्हसूक्ष्मभेदः सर्वैर्वेदान्तिभिरभ्युपगतः, अविद्याकृतभेदस्योपाधिकृतभेदस्य चानादित्वाभ्युपगमात् । इयांस्तु विशेषः - ब्रह्मैवाज्ञमुपाधिसंबद्धं चेति सर्वश्रुतिस्मृतिन्यायविरोधोऽन्येषाम् । तदभावात् अविरोधश्चास्माकमिति ॥ 2 ॥

Adhikarana-1.1.3 शास्त्रयोनित्वाधिकरणम्
एवं चिदचिद्वस्तुशरीरकतया तद्विशिष्टस्य ब्रह्मण एव जगदुपादानत्वं निमित्तत्वं च नानुमानगम्यमिति शास्त्रैकप्रमाणकत्वात्तस्य 'यतो वा इमानि भूतानि' (तै.आ. 5.15.1) इत्यादि वाक्यं निखिलजगदेककारणं ब्रह्म बोधयत्येवेति सिद्धम् ॥ 03 ॥

Adhikarana-1.1.4  समन्वयाधिकरणम्
पुरुषार्थतयाऽन्वयः समन्वयः । शास्त्राख्यप्रमाणस्य पुरुषार्थपर्यवसायित्वेऽपि, ब्रह्म, स्वस्य परस्य चानुभवितुः अविशेषेण स्वरूपेण गुणैः विभूत्या च अनुभूयमानमनवधिकातिशयानन्दरूपमिति पुरुषार्थत्वेनाभिधेयतयाऽन्वयात् ब्रह्मणः शास्त्रप्रमाणकत्वमुपपन्नतरमिति निरवद्यं निखिलजगदेककारणं ब्रह्म वेदान्ताः प्रतिपादयन्तीत्युक्तम् । तस्यैतस्यैकदैव कृत्स्नजगन्निमित्तत्वं तस्यैपोदानतया जगदात्मकत्वं च नानुमानादिगम्यमिति शास्त्रैकप्रमाणकत्वात्, तस्य चानवधिकातिशयानन्दरूपतया परमपुरुषार्थत्वाद्वेदान्ताः प्रतिपादयन्त्येवेति स्थिरीकृतम् ॥ 4 ॥

Adhikarana 1.1.5 ईक्षत्यधिकरणम्
अतः परं पादशेषेण जगत्कारणतया प्रधानपुरुषप्रतिपादनानर्हतया सर्वज्ञं सत्यसङ्कल्पं निरस्ताविद्यादिसमस्तदोषगन्धमपरिमितोदारगुणसागरं ब्रह्मैव वेदान्ताः प्रतिपादयन्तीत्युच्यते । तत्र तावत्प्रधानं वेदान्तप्रतिपादनानर्हमित्याह - ईक्षतेर्नाशब्दम् ॥ 5 ॥ अशब्दम् - आनुमानिकं प्रधानम् । न तत् वेदान्तवेद्यम् । कुतः? ईक्षतेः - 'सदेव सोम्येदमग्र आसीदेकमावाद्वितीयम्' (छा.उ. 6.2.1) इति प्रस्तुतजगत्कारणव्यापारवाचिनः ईक्षतेर्धातोः श्रवणात् 'तदैक्षत बहु स्याम्' (छा.उ. 6.2.3) इति ॥ 5 ॥
'तत्तेज ऐक्षत' (छा.उ. 6.2.3) इत्यादिष्वचेतनेऽपि वस्तुनीक्षतिः श्रूयते । स हि तत्र गौणः । एवमत्रापि प्रधान एवेक्षतिर्गौण इति चेत्; नैतदुपपद्यते, प्रस्तुते सच्छब्दवाच्ये श्रूयमाणाच्चेतनवाचिन आत्मशब्दात् । 'स आत्मा, तत्त्वमसि श्वेतकेतो' (छा.उ. 6.8.7) इति श्रूयते । तेजःप्रभृतिष्वपि न गौणमीक्षणम् । तेजःप्रभृतिशब्दैरपि तत्तच्छरीरकं ब्रह्मैवाभिधीयते, 'अनेन जीवेनात्मनानुप्रविश्य नामरूपे व्याकरवाणि' (छा.उ. 6.3.2) इति ब्रह्मात्मकजीवानुप्रवेशादेव सर्वस्य वस्तुनो नामरूपभाक्त्वात् । 'तत्सृष्ट्वा । तदेवानुप्राविशत् । तदनुप्रविश्य । सच्च त्यच्चाभवत् । निरुक्तं चानिरुक्तं च । निलयनं चानिलयनं च । विज्ञानं चाविज्ञानं च । सत्यं चानृतं च सत्यमभवत्' (तै.आ. 6.2.3) इति चेतनमचेतनं च पृथङ् निर्दिश्य तदुभयमनुप्रविश्य सत्त्यच्छब्दवाच्योऽभवदिति हि समानप्रकरणे स्पष्टमभिहितम् ॥ 6 ॥
इतश्च प्रधानादर्थान्तरभूतं सच्छब्दाभिहितं जगत्कारणम्, सच्छब्दाभिहिततत्त्वनिष्ठस्य मोक्षोपदेशात् । 'तस्य तावदेव चिरं यावन्न विमोक्ष्येऽथ संपत्स्ये' (छा.उ. 6.14.2) इति हि तन्निष्ठस्य मोक्ष उपदिश्यते । प्रधानकारणवादिनामपि हि प्रधाननिष्ठस्य मोक्षो नाभिमतः ॥ 7 ॥
यदि प्रधानमत्र विवक्षितं, तदा तस्य हेयत्वम् अध्येयत्वमुच्येत । न तदुच्यते । मोक्षसाधनतया ध्येयत्वमेव ह्यत्रोच्यते 'तत्त्वमसि श्वेतकेतो' (छा.उ. 6.8.7) इत्यादिना ॥ 8 ॥
इतश्च न प्रधानम् - प्रतिज्ञाविरोधात् ॥ 9 ॥ एकविज्ञानेन सर्वविज्ञानप्रतिज्ञाविरोधात् । सच्छब्दवाच्यतत्त्वज्ञानेन तत्कार्यतया चेतनाचेतनसर्ववस्तुज्ञानं 'येनाश्रुतं श्रुतं भवति' (छा.उ. 6.1.3) इत्यादिना प्रतिज्ञातम् । तद्धि प्रधानकारणवादे विरुध्यते, चेतनस्य प्रधानकार्यत्वाभावात् । प्रधानादर्थान्तरभूतब्रह्मकारणवादे चिदचिद्वस्तुशरीरकं ब्रहैव नामरूपविभागाविभागााभ्यां कार्यं कारणं चेति ब्रह्मज्ञानेन कृत्स्नस्य ज्ञाततोपपद्यते ॥ 9 ॥
इतश्च न प्रधानम् - स्वाप्ययात् ॥ 10 ॥ 'स्वप्नान्तं मे सोम्य विजानीहीति । यत्रैतत्पुरुषः स्वपिति नाम सता सोम्य तदा संपन्नो भवति । स्वमपीतो भवति । तस्मादेनं स्वपितीत्याचक्षते । स्वं ह्यपीतो भवति' (छा.उ. 6.8.1) इति जीवस्य चेतनस्य सुषुप्तस्य सता संपन्नस्य स्वाप्ययवचनात् प्रधानादर्थान्तरभूतं सच्छब्दवाच्यमिति विज्ञायते । स्वमपीतो भवति; आत्मानमेव जीवोऽपीतो भवतीत्यर्थः ॥ चिद्वस्तुशरीरकं तदात्मभूतं ब्रह्मैव जीवशब्देनाभिधीयत इति नामरूपव्याकरणश्रुत्युक्तम् । तज्जीवशब्दाभिधेयं परं ब्रह्मैव सुषुप्तिकालेऽपि प्रलयकाल इव नामरूपपरिष्वङ्गाभावात् केवलसच्छब्दाभिधेयमिति 'सता सोम्य तदा संपन्नो भवति स्वमपीतो भवति' इत्युच्यते । तथा समानप्रकरणे नामरूपपरिष्वङ्गाभावेन प्राज्ञेनैव परिष्वङ्गात् 'प्राज्ञेनात्मना संपरिष्वक्तो न बाह्यं किञ्चन वेद नान्तरम्' (बृ.उ. 6.3.21) इत्युच्यते । आमोक्षाज्जीवस्य नामरूपपरिष्वङ्गादेव हि स्वव्यतिरिक्तविषयज्ञानोदयः । सुषुप्तिकाले हि नामरूपे विहाय सता संपरिष्वक्तः पुनरपि जागरदशायां नामरूपे परिष्वज्य तत्तन्नामरूपो भवतीति श्रुत्यन्तरे स्पष्टमभिधीयते । यथा - 'सुप्तः स्वप्नं न कञ्चन पश्यति', 'अथास्मिन्प्राण एवैकधा भवति एतस्माद्वा आत्मनः प्राणा यथायतनं विप्रतिष्ठन्ते' (कौ.उ. 4.13) । तथा 'त इह व्याघ्रो वा सिंहो वा वृको वा वराहो वा यद्यद्भवन्ति तथा भवन्ति' (छा.उ. 6.8.3) इति ॥ 10 ॥
सकलोपनिषद्गतिसामान्यादस्यामप्युपनिषदि न प्रधानं कारणमिति ज्ञायते । 'आत्मा वा इदमेक एवाग्र आसीत् । नान्यत्किञ्चन मिषत् । स ईक्षत लोकान्नु सृजा इति । स इमाल्लोकानसृजत' (ऐ.उ. 1.1.1), 'तस्माद्वा एतस्मादात्मन आकाशस्संभूतः' (तै.आ. 5.14.1), 'स कारणं करणाधिपाधिपो न चाऽस्य कश्चिज्जनिता न चाधिपः' (श्वे.उ. 6.9) इत्यादिसकलोपनिषत्सु सर्वेश्वर एव हि जगत्कारणमिति प्रतिपाद्यते ॥ 11 ॥
श्रुतमेव ह्यस्यामुपनिषदि 'आत्मनः प्राणः .... आत्मन आकाशः' (छा.उ. 7.26.1) इत्यादौ आत्मन एव सर्वोत्पत्तिः । अतः प्रधानादचेतनादर्थान्तरभूतस्सर्वज्ञः पुरुषोत्तम एव जगत्कारणं ब्रह्मेति स्थितम् ॥ 12 ॥

Adhikarana 1.1.6 आनन्दमयाधिकरणम्
यद्यपि प्रधानादर्थान्तरभूतस्य प्रत्यगात्मनश्चेतनस्य ईक्षणयोगस्सम्भवति, तथाऽपि प्रत्यगात्मा बद्धो मुक्तश्च न जगत्कारणं, 'तस्माद्वा एतस्मादात्मन आकाशस्संभूतः' (तै.आ. 5.14.1) इत्यारभ्य 'तस्माद्वा एतस्माद्विज्ञानमयात् । अन्योऽन्तर आत्मानन्दमयः' (तै.आ. 5.14.5) इति तस्यानन्दमयत्वप्रतिपादनात् । कारणतया व्यपदिष्टोऽयमानन्दमयः प्रत्यगात्मनोऽर्थान्तरभूतः सर्वज्ञः परमात्मैव । कुतः? अभ्यासात् - आनन्दमयस्य निरतिशयदशाशिरस्कानन्दमयत्वेनाभ्यासात् । 'ते ये शतं प्रजापतेरानन्दाः । स एको ब्रह्मण आनन्दः' (तै.आ. 5.14.8), 'यतो वाचो निवर्तन्ते । अप्राप्य मनसा सह । आनन्दं ब्रह्मणो विद्वान् । न बिभेति कुतश्चन' (तै.आ. 5.14.9) इति हि वेद्यत्वेनायमानन्दमयोऽनवधिकातिशयोऽभ्यस्यते ॥ 13 ॥
'स वा एष पुरुषोऽन्नरसमयः' (तै.आ. 5.14.1) इति विकारार्थमयट्प्रकरणात् 'आनन्दमयः' इत्यस्यापि विकारार्थत्वं प्रतीयते । अतोऽयमानन्दमयः नाविकाररूपः परमात्मा, इति चेन्न; अर्थविरोधात्, प्राचुर्यार्थ एवायं मयडिति विज्ञायते । 'तस्माद्वा एतस्मादात्मन आकाशस्संभूतः' (तै.आ. 5.14.1) इति ह्यविकार आत्मा प्रकृतः । प्रकरणे च विकारार्थत्वं प्राणमय एव परित्यक्तम् । उक्तेन न्यायेन आनन्दप्राचुर्यात् परमपुरुष एवानन्दमयः ॥ 14 ॥
'एष ह्येवानन्दयाति' (तै.आ. 5.14.7) इति जीवान्त्प्रत्यानन्दहेतुरयमानन्दमयो व्यपदिश्यते । अतश्चायं न प्रत्यगात्मा ॥ 15 ॥
'सत्यं ज्ञानमनन्तं ब्रह्म' (तै.आ. 5.14.1) इति मन्त्रवर्णोदितमेव 'तस्माद्वा एतस्मात्' (तै.आ. 5.14.1) इत्यादिना आनन्दमय इति गीयते । अतश्च न प्रत्यगात्मा ॥ 16 ॥
इतरः - प्रत्यगात्मा मन्त्रवर्णोदित इति नाशङ्कनीयम्, 'सोऽश्नुते सर्वान् कामान् सह । ब्रह्मणा विपश्चिता' (तै.आ. 5.14.1) इति प्रत्यगात्मनो बद्धस्य मुक्तस्य च ईदृशविपश्चित्त्वानुपपत्तेः । 'सोऽकामयत । बहु स्यां प्रजायेय' (तै.आ. 5.14.6) इति विचित्रस्थिरत्रसरूपबहुभवनसङ्कल्परूपमिदं विपश्चित्त्वमिति ह्युत्तरत्र व्यज्यते । मुक्तस्य सर्वज्ञस्यापि जगद्व्यापाराभावादीदृशविपश्चित्त्वासम्भवः ॥ 17 ॥
इतश्च - भेदव्यपदेशाच्च ॥ 18 ॥ 'तस्माद्वा एतस्माद्विज्ञानमयात् । अन्योन्तर आत्मानन्दमयः' (तै.आ. 5.14.5) इति हि विज्ञानमयात् प्रत्यगात्मनो भेदेनायमानन्दमयो व्यपदिश्यते । न च विज्ञानमयविषयतया उदाहृते श्लोके 'विज्ञानं यज्ञं तनुते' (तै.आ. 5.14.5) इति व्यपदेशात् विज्ञानमयो बुद्धिमात्रमित्याशङ्कनीयम् । यतस्सूत्रकार एव इमामाशङ्कां परिहरिष्यति - 'व्यपदेशाच्च क्रियायां न चेन्निर्देशविपर्ययः' (ब्र.सू. 2.3.35) इति । 'विज्ञानं यज्ञं तनुते' (तै.आ. 5.14.5) इति यज्ञादिक्रियायां जीवस्य कर्तृत्वव्यपदेशाच्च जीवः कर्ता, विज्ञानशब्देन जीवस्य व्यपदेशात् । बुद्धिमात्रव्यपदेशे तु विज्ञानेनेति निर्देशविपर्ययस्स्यात्, बुद्धेः करणत्वादिति ॥ 18 ॥
'सोऽकामयत । बहु स्याम्' (तै.आ. 5.14.6) इति स्वकामादेवास्य जगत्सर्गः श्रूयते । प्रत्यगात्मनो हि यस्य कस्यचित्सर्गे आनुमानापेक्षा दृश्यते । अनुमानगम्यं प्रधानम् - आनुमानम् ॥ 19 ॥
अस्मिन् - आनन्दमये, अस्य - प्रत्यगात्मनः, आनन्दयोगं शास्ति 'रसो वै सः । रसं ह्येवायं लब्ध्वानन्दी भवति' (तै.आ. 5.14.7) इति । अतः प्रत्यगात्मनोऽर्थान्तरभूतः सर्वज्ञः पुरुषोत्तमो जगत्कारणभूत आनन्दमयः ॥ 20 ॥

Adhikarana 1.1.7 अन्तरधिकरणम्
अयं जगत्कारणभूतो विपश्चिदानन्दमयः, कश्चिदुपचितपुण्यविशेषो जीवविशेषो देहयोगाद्विज्ञायते, नायं परमात्मेति नाशङ्कनीयम् । 'य एषोऽन्तरादित्ये हिरण्मयः पुरुषः' (छा.उ. 1.6.6) इत्यादौ श्रूयमाणः पुरुषः परमपुरुषः परमात्मैव । कुतः? तद्धर्मोपदेशात् - 'स एष सर्वेषां लोकानामीशः सर्वेषां कामानाम्' (छा.उ 1.6.7), 'तस्योदिति नाम स एष सर्वेभ्यः पाप्मभ्य उदितः' (छा.उ. 1.6.7) इति निरुपाधिकसर्वलोकसर्वकामेशत्वं स्वत एवाकर्मवश्यत्वं च प्रत्यगात्मनोऽर्थान्तरभूतस्य परमपुरुषस्यैव हि धर्मः । 'वेदाहमेतं पुरुषं महान्तम् । आदित्यवर्णं तमसः परस्तात्' (तै.आ. 3.12.7) इत्यादिषु त्रिगुणात्मकप्रकृत्यनन्तर्गताप्राकृतस्वासाधारणरूपवत्वञ्च ज्ञानादिगुणवत्तस्यैव हि श्रूयते । ज्ञानादयोऽपि 'सत्यं ज्ञानमनन्तं ब्रह्म' (तै.आ. 5.14.1), 'यस्सर्वज्ञस्सर्ववित्' (मुं.उ. 1.1.9), 'पराऽस्य शक्तिर्विविधैव श्रूयते स्वाभाविकी ज्ञानबलक्रिया च' (श्वे.उ. 6.8) इत्यादिषु श्रुतत्वात् तस्य गुणा विज्ञायन्ते । तथा, 'आदित्यवर्णं तमसः परस्तात्' (तै.आ. 3.12.7) इत्यादिषु अप्राकृतस्वासाधारणरूपश्रवणात् तद्वत्ता च विज्ञायते । तदेतद्वाक्यकारश्चाह - 'हिरण्मयः पुरुषो दृश्यते' इति 'प्राज्ञस्सर्वान्तरस्स्यात्, लोककामेशोपदेशात् तथोदयात्पाप्मनाम्' इत्युक्त्वा, तद्रूपस्य कार्यत्वं मायामयत्वं वा इति विचार्य, 'स्याद्रूपं कृतकमनुग्रहार्थं तच्चेतसामैश्वर्यात्' इति निरसनीयं मतमुपन्यस्य, 'रूपं वाऽतीन्द्रियम् अन्तःकरणप्रत्यक्षनिर्देशात्' इति । व्याख्यातञ्च द्रमिडाचार्यैः - 'न वा मायामात्रम् । अञ्जसैव विश्वसृजो रूपम् । तत्तु न चक्षुषा ग्राह्यम् । मनसा त्वकल्मषेण साधनान्तरवता गृह्यते । 'न चक्षुषा गृह्यते नापि वाचा', 'मनसा तु विशुद्धेन' इति श्रुतेः । न ह्यरूपाया देवतायाः रूपमुपदिश्यते । यथाभूतवादि हि शास्त्रम् । यथा - 'माहारजतं वासः', 'वेदाहमेतं पुरुषं महान्तम् । आदित्यवर्णं' इति प्रकरणान्तरनिर्देशात् इति । 'साक्षिण' इति 'हिरण्मय' इति 'रूपसामान्याच्चन्द्रमुखवत्' इति च वाक्यम् । तच्च व्याख्यातं तैरेव - 'न मयडत्र विकारमादाय प्रयुज्यते, अनारभ्यत्वादात्मनः' इत्यादिना । अतः प्रधानात् प्रत्यगात्मनश्चार्थान्तरभूतो निरुपाधिकविपश्चिदनवधिकातिशयानन्दोऽप्राकृतस्वासाधारणदिव्यरूपः पुरुषोत्तमः परं ब्रह्म जगत्कारणमिति वेदान्तैः प्रतिपाद्यत इति निरवद्यम् ॥ 21 ॥
'य आदित्ये तिष्ठन्नादित्यादन्तरो यमादित्यो न वेद यस्यादित्यश्शरीरं य आदित्यमन्तरो यमयति स त आत्माऽन्तर्याम्यमृत इत्यधिदैवतम् । यश्चक्षुषि तिष्ठन् य आत्मनि तिष्ठन् इत्यध्यात्मम् । यस्सर्वेषु लोकेषु तिष्ठन्नित्यधिलोकम् । यस्सर्वेषु भूतेषु तिष्ठन्नित्यधिभूतम् । यस्सर्वेषु वेदेषु तिष्ठन्नित्यधिवेदम् । यस्सर्वेषु यज्ञेषु तिष्ठन्नित्यधियज्ञम् ।' (बृ.उ. 5.7.9) इत्यन्तर्यामिब्राह्मणे; सुबालोपनिषदि च 'यः पृथिवीमन्तरे सञ्चरन्' इत्यारभ्य 'योऽव्यक्तमन्तरे सञ्चरन्, योऽक्षरमन्तरे सञ्चरन्, यो मृत्युमन्तरे सञ्चरन्, यस्य मृत्युश्शरीरम् यं मृत्युर्न वेद, एष सर्वभूतान्तरात्मा अपहतपाप्मा दिव्यो देव एको नारायणः' (सुबा.उ. 7) इति सर्वदेव-सर्वलोक-सर्वभूत-सर्ववेद-सर्वयज्ञ-सर्वात्मोपरि वर्तमानतया तत्तच्छरीरकतया तत्तदन्तरात्मतया तत्तदवेद्यतया तत्तन्नियन्तृतया चैभ्यस्सर्वेभ्यः भेदव्यपदेशाच्चायमपहतपाप्मा नारायणः प्रधानात् प्रत्यगात्मनश्च अर्थान्तरभूतो निखिलजगदेककारणमिति सिद्धम् ॥ 22 ॥

Adhikarana 1.1.8 आकाशाधिकरणम् 
आकाशाधिकरणं प्राणाधिकरणं च ॥ 8, 9 ॥ आकाशस्तल्लिङ्गात् ॥ 23 ॥ अत एव प्राणः ॥ 24 ॥ 'सर्वाणि ह वा इमानि भूतान्याकाशादेव समुत्पद्यन्ते आकाशं प्रत्यस्तं यन्ति' (छा.उ. 1.9.1), 'सर्वाणि ह वा इमानि भूतानि प्राणमेवाभिसंविशन्ति प्राणमेवाभ्युज्जिहते' (छा.उ. 1.11.5) इत्यादौ, 'सदेव सोम्येदमग्र आसीत्' (छा.उ. 6.2.1), इत्यादिना सामान्येन निर्दिष्टस्य जगत्कारणस्य भूताकाशप्राणसहचारिजीववाचिशब्दाभ्यां विशेषनिर्णयशङ्कायां 'सर्वाणि ह वा इमानि भूतानि' (छा.उ. 1.11.5) इति प्रसिद्धवन्निर्दिश्यमानो जगत्कारणत्वादिलिङ्गात् भूताकाशजीवाभ्यामर्थान्तरभूतः परमपुरष एवात्र आकाशप्राणशब्दनिर्दिष्ट इति निश्चीयते । तत्प्रसिद्धिस्तु - बहुभवनसङ्कल्परूपेक्षणानवधिकातिशयानन्दजीवानन्दहेतुत्व-विज्ञानमयविलक्षणत्व-निखिलभुवनभयाभयहेतुत्व-सर्वलोकसर्वकामेशत्व-सर्वपाप्मोदयाप्राकृतस्वासाधारणरूपविशिष्टस्य रविकरविकसितपुण्डरीकनयनस्य सर्वज्ञस्य सत्यसङ्कल्पस्य करणाधिपाधिपस्य परमपुरुषस्यैव निखिलजगदेककारणत्वमिति स एव आकाशप्राणशब्दाभ्यां जगत्कारणत्वेनाभिधीयत इति निश्चयो युक्त एव ॥ 23-24 ॥

Adhikarana 1.1.9 प्राणाधिकरणम्
आकाशाधिकरणं प्राणाधिकरणं च ॥ 8, 9 ॥ आकाशस्तल्लिङ्गात् ॥ 23 ॥ अत एव प्राणः ॥ 24 ॥ 'सर्वाणि ह वा इमानि भूतान्याकाशादेव समुत्पद्यन्ते आकाशं प्रत्यस्तं यन्ति' (छा.उ. 1.9.1), 'सर्वाणि ह वा इमानि भूतानि प्राणमेवाभिसंविशन्ति प्राणमेवाभ्युज्जिहते' (छा.उ. 1.11.5) इत्यादौ, 'सदेव सोम्येदमग्र आसीत्' (छा.उ. 6.2.1), इत्यादिना सामान्येन निर्दिष्टस्य जगत्कारणस्य भूताकाशप्राणसहचारिजीववाचिशब्दाभ्यां विशेषनिर्णयशङ्कायां 'सर्वाणि ह वा इमानि भूतानि' (छा.उ. 1.11.5) इति प्रसिद्धवन्निर्दिश्यमानो जगत्कारणत्वादिलिङ्गात् भूताकाशजीवाभ्यामर्थान्तरभूतः परमपुरष एवात्र आकाशप्राणशब्दनिर्दिष्ट इति निश्चीयते । तत्प्रसिद्धिस्तु - बहुभवनसङ्कल्परूपेक्षणानवधिकातिशयानन्दजीवानन्दहेतुत्व-विज्ञानमयविलक्षणत्व-निखिलभुवनभयाभयहेतुत्व-सर्वलोकसर्वकामेशत्व-सर्वपाप्मोदयाप्राकृतस्वासाधारणरूपविशिष्टस्य रविकरविकसितपुण्डरीकनयनस्य सर्वज्ञस्य सत्यसङ्कल्पस्य करणाधिपाधिपस्य परमपुरुषस्यैव निखिलजगदेककारणत्वमिति स एव आकाशप्राणशब्दाभ्यां जगत्कारणत्वेनाभिधीयत इति निश्चयो युक्त एव ॥ 23-24 ॥

Adhikarana 1.1.10 ज्योतिरधिकरणम्
'अथ यदतः परो दिवो ज्योतिर्दीप्यते विश्वतः पृष्ठेषु सर्वतः पृष्ठेषु अनुत्तमेषूत्तमेषु लोकेषु इदं वाव तद्यदिदमस्मिन्नन्तःपुरुषे ज्योतिः' (छा.उ. 3.13.7) इत्यत्र सर्वस्मात्परत्वेन निर्दिश्यमानतया सकलकारणभूतज्योतिषः कौक्षेयज्योतिषैक्याभिधानात्, स्ववाक्ये विरोधिलिङ्गादर्शनाच्च, प्रसिद्धमेव ज्योतिर्जगत्कारणत्वेन प्रतिपाद्यत इति शङ्कायां, यद्यपि स्ववाक्ये विरोधिलिङ्गं न दृश्यते; तथाऽपि पूर्वस्मिन् वाक्ये 'पादोऽस्य विश्वा भूतानि, त्रिपादस्यामृतं दिवि' (छा.उ. 3.12.6) इति प्रतिपादितस्य सर्वभूतचरणस्य परमपुरुषस्यैव द्युसम्बन्धितयात्रापि प्रत्यभिज्ञानात् स एव ज्योतिश्शब्देन सर्वस्मात्परत्वेन सकलकारणतयाऽभिधीयते । अस्य च कौक्षेयज्योतिषैक्याभिधानं फलायोपदिश्यत इति न कश्चिद्विरोधः । अखिलजगदेककारणभूतः परमपुरुषोऽप्राकृतस्वासाधारणदिव्यवर्णो दिव्यरूपस्तमसः परस्ताद्वर्तत इति तस्यैव निरतिशयदीप्तियोगात् ज्योतिश्शब्दाभिधेयत्वं, 'विश्वतः पृष्ठेषु सर्वतः पृष्ठेषु अनुत्तमेषूत्तमेषु लोकेषु' (छा.उ. 3.13.7) वासश्च युज्यत एव ॥ 24 ॥
पूर्वत्र 'गायत्री वा इदं सर्वम्' (छा.उ. 3.12.1) इति गायत्र्याख्यं छन्दः प्रस्तुतमिति नात्र परमपुरुषाभिधानमिति चेत्, नैतत्; परमपुरुषस्यैव गायत्रीसादृश्यानुसन्धानोपदेशात्, तस्य छन्दोमात्रस्य सर्वभूतात्मकत्वानुपपत्तेरेवेति निगम्यते । अन्यत्रापि ह्यन्यस्य छन्दस्सादृश्यात् छन्दोनिर्देशो दृश्यते - 'ते वा एते पञ्चान्ये' (छा.उ. 4.3.8) इत्यारभ्य 'सैषा विराट्' इत्यादौ ॥ 26 ॥
भूतपृथिवीशरीरहृदयैश्चतुष्पदेति व्यपदेशश्च परमपुरुषे गायत्रीशब्दनिर्दिष्टे ह्युपपद्यत इति पूर्वोक्तप्रकार एव समञ्जसः ॥ 27 ॥
पूर्वत्र 'त्रिपादस्यामृतं दिवि' (छा.उ. 3.12.6) इति परमपुरुषो व्यपदिश्यते । अत्र 'अथ यदतः परो दिवः' (छा.उ. 3.13.7) इति पञ्चम्या निर्दिष्टद्युसम्बन्धिज्योतिरिति न प्रत्यभिज्ञेति चेत्, नैतत्; उभयस्मिन्नपि व्यपदेशे विरोधाभावात्; यथा वृक्षाग्रे श्येनः, वृक्षाग्रात्परतश्श्येनः इति व्यपदेशः । अत्र दिवःपरत्वमेव उभयत्र विवक्षितमित्यर्थः ॥ 28 ॥

Adhikarana 1.1.11 इन्द्रप्राणाधिकरणम्
आत्मनां हिततमरूपमोक्षसाधनोपासनकर्मतया प्रज्ञातजीवभावस्य इन्द्रस्य 'प्राणोऽस्मि प्रज्ञात्मा । तं मामायुरमृतमित्युपास्स्व' (कौ.उ. 3.1) इति विधानात् स एव जगत्कारणम् । कारणोपासनं हि मोक्षसाधनम् । 'तस्य तावदेव चिरं यावन्न विमोक्ष्येऽथ संपत्स्ये' (छा.उ. 6.14.7) इति श्रुतेरिति नाशङ्कनीयम् । प्राणशब्दसमानाधिकरणेन्द्रशब्दनिर्दिष्टो जीवादर्थान्तरभूत उक्तलक्षणः परमात्मैव । कुतः? तथानुगमात् - परमात्माऽसाधारणानन्दाजरामृतादिष्वस्येन्द्रप्राणशब्दनिर्दिष्टस्यानुगमो हि दृश्यते 'स एष प्राण एव प्रज्ञात्माऽऽनन्दोऽजरोऽमृतः' (कौ.उ. 3.1) इति ॥ 29 ॥
उपक्रमे 'मामेव विजानीहि' (कौ.उ. 3.1) इति त्वाष्ट्रवधादिना प्रज्ञातजीवभावस्य इन्द्रस्योपदेशात्, उपसंहारस्तदनुगुणो वर्णनीय इति चेत्, नैतत्; अध्यात्मसंबन्धभूमा ह्यस्मिन् । अध्यात्मम् - परमात्मधर्मः । परमात्मसम्बन्धबहुत्वमस्मिन्निन्द्रशब्दाभिधेये वाक्योपक्रमप्रभृत्युपसंहारा दृश्यन्ते । 'यं त्वं मनुष्याय हिततमं मन्यसे' (कौ.उ. 3.1) इति हिततमोपासनं प्रारब्धम् । तच्च परमात्मधर्मः । 'तमेवं विद्वानमृत इह भवति । नान्यः पन्थाः' (तै.आ. 3.12.7) इत्यादि श्रुतेः । तथा 'एष एव साधु कर्म कारयति' (कौ.उ. 3.9) इत्यादिना सर्वस्य कारयितृत्वम्, 'एवमेवैता भूतमात्राः' (कौ.उ. 3.9) इत्यारभ्य 'प्रज्ञामात्राः प्राणेष्वर्पिताः' (कौ.उ. 3.9) इति सर्वाधारत्वं, तथानन्दादयश्च । 'एष लोकाधिपतिः' (कौ.उ. 3.9) इत्यादिना सर्वेश्वरत्वञ्च ॥ 30 ॥
नामरूपव्याकरणादिशास्त्रात् सर्वैः शब्दैः परमात्मैवाभिधीयत इति दृष्ट्या तज्ज्ञापनायायमिन्द्रशब्देन परमात्मोपदेशः । शास्त्रस्था हि वामदेवादयः तथैव वदन्ति - 'तद्धैतत्पश्यन् ऋषिर्वामदेवः प्रतिपेदे अहं मनुरभवं सूर्यश्च' (बृ.उ. 3.4.10) इति ॥ 31 ॥
'त्रिशीर्षाणं त्वाष्ट्रमहनम्, यावद्ध्यस्मिन् शरीरे प्राणो वसति तावदायुः' (कौ.उ. 3.1) इत्यादि जीवलिङ्गं, मुख्यप्राणलिङ्गं चास्मिन् दृश्यत इति नैवमिति चेन्न; उपासात्रैविध्यात् हेतोः जीवशब्देन प्राणशब्देन च परमात्मनोऽभिधानम् । अन्यत्रापि परमात्मनः स्वरूपे, भोक्तृशरीरकत्वेन भोग्यभोगोपकरणशरीरकत्वेन इति त्रिविधमुपासनमाश्रितम् । यथा 'सत्यं ज्ञानमनन्तं ब्रह्म' (तै.आ. 5.14.1) इति स्वरूपेण, 'तदनुप्रविश्य, सच्च त्यच्चाभवत्' (तै.आ. 5.14.6) इत्यादि 'सत्यं चानृतञ्च सत्यमभवत्' इति भोक्तृशरीरकत्वेन भोग्यभोगोपकरणशरीरकत्वेन च । इहापि तत्संभवादेवमुपदेशः । 'जन्माद्यस्य यतः' (ब्र.सू. 1.1.2) इत्यादिषु सद्ब्रह्मात्मेति सामान्यशब्दैर्हि जगत्कारणं प्रकृतिपुरुषाभ्यामर्थान्तरभूतमिति साधितम् । 'ज्योतिश्चरणाभिधानादित्' (ब्र.सू. 1.1.26) इत्यस्मिन् सूत्रे पुरुषसूक्तोदितो महापुरुषो जगत्कारणमिति विशेषतो निर्णीतम् । स एव प्रज्ञातजीववाचिभिरिन्द्रादिशब्दैरपि क्वचित् क्वचिच्छास्त्रदृष्ट्या तत्तच्छरीरकतया चोपास्यत्वायोपदिश्यत इति 'शास्त्रदृष्ट्या तूपदेशो वामदेववत्' (ब्र.सू. 1.1.31) इति 'उपासात्रैविध्यात्' इति साधितम् ॥ 32 ॥ ॥ इति श्रीभगवद्रामानुजविरचिते श्रीवेदान्तसारे प्रथमाध्यायस्य प्रथमः पादः ॥ 1.1 ॥

Adhikarana 1.2.1 सर्वत्रप्रसिद्ध्याधिकरणम्
॥ अथ श्रीभगवद्रामानुजविरचिते श्रीवेदान्तसारे प्रथमाध्यायस्य द्वितीयः पादः ॥1.2॥ सर्वत्र प्रसिद्ध्यधिकरणम् ॥ 1 ॥ सर्वत्र प्रसिद्धोपदेशात् ॥ 1 ॥ 'सर्वं खल्विदम्' (छा.उ. 3.14.1) इति निर्दिष्टेन सामानाधिकरण्येन निर्दिष्टं ब्रह्म परमात्मा । कुतः? प्रसिद्धोपदेशात् - 'तज्जलान्' (छा.उ. 3.14.1) इति हेतुतः सर्वात्मकत्वोपदेशादित्यर्थः । प्रसिद्धं हि हेतुतया व्यपदिश्यते । सकलोपनिषत्सु ब्रह्मैव हि जगज्जन्मलयजीवनहेतुतया प्रसिद्धम् 'यतो वा इमानि' (तै.आ. 5.15.1) इत्यादिषु ॥ 1 ॥
मनोमयत्वसत्यसङ्कल्पत्वादयो विवक्षितगुणाः ब्रह्मण्येवोपपद्यन्ते ॥ 2 ॥
दुःखमिश्रपरिमितसुखलवभागिनि शारीरे त्वेषां गुणानामनुपपत्तेर्न शारीरोऽयम् ॥ 3 ॥
'एतमितः प्रेत्याभिसंभवितास्मि' (छा.उ. 3.14.4) इति अभिसंभाव्याभिसंभवितृत्वेन प्रस्तुतब्रह्मजीवयोर्व्यपदेशात् अभिसंभाव्यं ब्रह्म जीवादर्थान्तरम् ॥ 4 ॥
'एष म आत्मान्तर्हृदये' (छा.उ. 3.14.3) इति षष्ठ्या प्रथमया च जीवो ब्रह्म च व्यपदिश्यते । ततश्चार्थान्तरम् ॥ 5 ॥
अत्रापि प्रथमया निर्दिष्टः पुरुषोत्तम इति निश्चीयते । 'सर्वस्य चाहं हृदि सन्निविष्टः' (भ.गी. 15.15) इति हि स्मृतिः ॥ 6 ॥
'एष म आत्मान्तर्हृदये अणीयान् व्रीहेः' (छा.उ. 3.14.3) इत्यादिनाऽल्पायतनत्वात्, स्वरूपाल्पत्वस्य व्यपदेशाच्च, नायं पर इति चेन्न । उपास्यत्वाद्धेतोः तथाव्यपदेशः न तु स्वरूपाल्पत्वेन । व्योमवत्, स्वरूपमहत्वं चात्रैव व्यपदिश्यते 'ज्यायान् पृथिव्याः ज्यायानन्तरिक्षात्' (छा.उ. 3.14.3) इत्यादिना ॥ 7 ॥
परोऽप्यन्तश्शरीरे वसति चेत्, जीववत् सुखदुःखोपभोगप्राप्तिस्स्यादिति चेन्न, हेतुवैशेष्यात् । परस्य हि छन्दतो जीवरक्षायै शरीरान्तर्वासः ॥ 8 ॥

Adhikarana 1.2.2 अत्त्रधिकरणम्
'यस्य ब्रह्म च क्षत्रञ्चोभे भवत ओदनः । मृत्युर्यस्योपसेचनं क इत्था वेद यत्र सः ॥' (कठ.उ. 2.25) इत्यत्र ओदनोपसेचनसूचितोऽत्ता परमपुरुषः, ब्रह्मक्षत्रोपलक्षितस्य चराचरस्य कृत्स्नस्य मृत्यूपसेचनत्वेन अदनीयतया ग्रहणात् ॥ 9 ॥
'महान्तं विभुमात्मानं मत्वा धीरो न शोचति ॥ नायमात्मा प्रवचनेन लभ्यः' (कठ.उ. 2.22-23) इत्यादिना परस्यैव प्रकृतत्वात् स एवायम् ॥ 10 ॥
अनन्तरम् 'ऋतं पिबन्तौ सुकृतस्य लोके गुहां प्रविष्टौ परमे परार्ध्ये' (कठ.उ. 1.3.1) इत्यादिना जीवपरमात्मानावेव प्रयोज्यप्रयोजकभावेन कर्मफलाशनेऽन्वयादुपदिष्टौ, तयोरेवास्मिन् प्रकरणे गुहाप्रवेशदर्शनात् । 'तं दुर्दर्शं गूढमनुप्रविष्टं गुहाहितम्' (कठ.उ. 1.2.12) इति परस्य, 'या प्राणेन संभवत्यदितिर्देवतामयी । गुहां प्रविश्य तिष्ठन्ती' (कठ.उ. 2.4.7) इति जीवस्य । कर्मफलादनाददितिर्जीवः ॥ 11 ॥
जीवपरावेव हि सर्वत्रास्मिन्प्रकरणे विशेष्येते, 'न जायते म्रियते वा विपश्चित्' (क.उ. 1.2.18) इत्यादौ जीवः 'अणोरणीयान् महतो महीयान्' (क.उ. 1.2.20) 'महान्तं विभुमात्मानम् ... नायमात्मा प्रवचनेन', (क.उ. 1.2.22) 'विज्ञानसारथिर्यस्तु मनः प्रग्रहवान्नरः । सोऽध्वनः पारमाप्नोति तद्विष्णोः परमं पदम् ॥' (क.उ. 1.3.9) इत्यादिषु परः, 'त्रिपादस्यामृतं दिवि' (तै.आ. 3.12.2), 'अथ यदतः परो दिवो ज्योतिर्दीप्यते विश्वतः पृष्ठेषु सर्वतः पृष्ठेषु अनुत्तमेषु उत्तमेषु लोकेषु' (छा.उ. 3.13.7) इति, विश्वतः - प्राकृतात् स्थानात् । परं विष्णोः - परस्थानमेव हि संसाराध्वनः पारभूतं मुमुक्षुभिः प्राप्यम् । 'परमं पदं सदा पश्यन्ति सूरयः' (ऋ.सं. 1.22.20), 'तदक्षरे परमे व्योमन्' (तै.आ. 6.1.1), 'क्षयन्तमस्य रजसः पराके' (ऋ.सं. 7.100.5), 'विश्वं पुराणं तमसः परस्तात्' (तै.आ. 6.1.1), 'ते ह नाकं महिमानस्सचन्ते । यत्र पूर्वे साध्यास्सन्ति देवाः' (तै.आ. 3.12.7) इत्यादि सकलोपनिषत्प्रसिद्धम् ॥ 12 ॥

Adhikarana 1.2.3 अन्तरधिकरणम्
'य एषोऽन्तरक्षिणि पुरुषो दृश्यते एष आत्मेति होवाच एतदमृतमभयमेतद्ब्रह्म' (छा.उ. 4.15.1) इत्यत्र अक्ष्याधारः परमपुरुषः निरुपाधिकामृतत्वाभयत्वसंयमद्वामत्वादीनामस्मिन्नेवोपपत्तेः ॥ 13 ॥
'यश्चक्षुषि तिष्ठन्' (बृ.उ. 5.7.18) इत्यादिना स्थितिनियमनादिव्यपदेशाच्चायं परः ॥ 14 ॥
'कं ब्रह्म खं ब्रह्म' (छा.उ. 4.10.5) इति पूर्वत्रास्यैव सुखविशिष्टतया अभिधानाच्चायं परः ॥ 15 ॥
यतस्तत्र भवभीताय उपकोसलाय ब्रह्मजिज्ञासवे 'कं ब्रह्म खं ब्रह्म' (छा.उ. 4.10.5) इत्युपदिष्टः 'यद्वाव कं तदेव खम्' (छा.उ. 4.10.5) इति सुखरूपः, अतस्सुखशब्दाभिधेय आकाशः परमेव ब्रह्म ॥ 16 ॥
श्रुतब्रह्मस्वरूपाणामधिगन्तव्यतया अर्चिरादिगतेरक्षिपुरुषं श्रुतवते 'तेऽर्चिषमेवाभिसंभवन्ति' (छा.उ. 4.15.5) इत्यादिनाऽभिधानाच्चायं परमपुरुषः ॥ 17 ॥
परस्मादितरो जीवादिर्नाक्ष्याधारः, चक्षुषि नियमेन अनवस्थितेः, अमृतत्वाद्यसंभवाच्च ॥ 18 ॥

Adhikarana 1.2.4 अन्तर्याम्यधिकरणम्
'यः पृथिव्यां तिष्ठन्' (बृ.उ. 5.7.3) इत्यादिषु अधिदैवाधिलोकादिपदचिह्नितेषु वाक्येषु श्रूयमाणोऽन्तर्यामी परमपरुषः, सर्वान्तरत्व-सर्वाविदितत्व-सर्वशरीरकत्व-सर्वनियन्तृत्वादिपरमात्मधर्मव्यपदेशात् ॥ 19 ॥
नायं प्रधानं जीवश्च, तयोरसंभावितसर्वाविदितत्वादिधर्माभिलापात् असंभावनया यथा न स्मार्तम्, तथा जीवोऽपीत्यर्थः ॥ 20 ॥
उभये - काण्वा माध्यन्दिनाश्च 'यो विज्ञाने तिष्ठन्' (बृ.उ. 5.7.22) 'य आत्मनि तिष्ठन्नात्मनोऽन्तरो यमात्मा न वेद यस्याऽऽत्मा शरीरं य आत्मानमन्तरो यमयति' (बृ.उ. 5.7.22 माध्यन्दिनपाठः) इति प्रत्यगात्मनो भेदेन एनम् - अन्तर्यामिणम्, अधीयते; अतः पर एवायम् ॥ 21 ॥

Adhikarana 1.2.5 अदृश्यत्वादिगुणाधिकरणम्
'अथ परा यया तदक्षरमधिगम्यते यत्तदद्रेश्यम्' (मुं.उ. 1.1.5) इत्यारभ्य 'यद्भूतयोनिं परिपश्यन्ति धीराः' (मुं.उ. 1.1.6), 'अक्षरात् परतः परः' (मुं.उ. 2.1.2) इत्यादौ प्रधानात्प्रत्यगात्मनश्च अर्थान्तरभूतः परमात्मा प्रतिपाद्यते । 'यस्सर्वज्ञस्सर्ववित्' (मुं.उ. 1.1.9) इत्यादि धर्मोक्तेः ॥ 22 ॥
एकविज्ञानेन सर्वविज्ञानरूपविशेषणव्यपदेशान्न प्रधानम् । 'अक्षरात् परतः परः' (मुं.उ. 2.1.2) इति प्रधानात्परतः प्रत्यगात्मनोऽपि पर इति भेदव्यपदेशात्, न प्रत्यगात्मा च । अथवा; सामानाधिकरण्येन परतोऽक्षरात् पञ्चविंशकात् पर इति भेदव्यपदेशः ॥ 23 ॥
'अग्निर्मूर्धा' (मुं.उ. 2.1.4) इत्यादिना त्रैलोक्यशरीरोपन्यासाच्च परमात्मा ॥ 24 ॥

Adhikarana 1.2.6 वैश्वानराधिकरणम्
'आत्मानमेवेमं वैश्वानरम्' (छा.उ. 5.11.6) इत्यादौ वैश्वानरः परमात्मा, जाठराग्न्यादिषु साधारणस्यापि वैश्वानरशब्दस्य अस्मिन्प्रकरणे परमात्मासाधारणैः सर्वात्मकत्वब्रह्मशब्दादिभिर्विशेष्यमाणत्वात् ॥ 25 ॥
द्युलोकप्रभृति पृथिव्यन्तं रूपम् 'अग्निर्मूर्धा' (मुं.उ. 2.1.4) इत्यादिषूक्तम्, अत्र प्रत्यभिज्ञायमानमस्य परमात्मत्वे अनुमानं - लिङ्गमित्यर्थः ॥ 26 ॥
शब्दादिभ्योऽन्तःप्रतिष्ठानाच्च नेति चेन्न तथा दृष्ट्युपदेशादसम्भवात्पुरुषमपि चैनमधीयते ॥ 27 ॥ 'स एषोऽग्निर्वैश्वानरः' (अग्निर. 10.5.6.11) इति अग्निशब्दसामानाधिकरण्यात् प्राणाहुत्याधारत्वादिभिः, 'पुरुषेऽन्तः प्रतिष्ठितम्' (अग्निर. 10.5.6.11) इत्यादेश्च नायं परमात्मेति चेत्, नैतत्; जाठराग्निशरीरकत्वेनोपास्यत्वोपदेशात् । केवलजाठराग्नेः त्रैलोक्यशरीरकत्वाद्यसंभवाच्च । 'स एषोऽग्निर्वैश्वानरो यत्पुरुषः' (अग्निर. 10.5.6.11) इत्येनं वैश्वानरं पुरुषमप्यधीयते वाजिनः । निरुपाधिकपुरुषशब्दश्च परमात्मनि नारायणे एव 'सहस्रशीर्षम्' (तै.आ. 6.11.1) इत्यारभ्य, 'विश्वमेवेदं पुरुषः' (तै.आ. 6.11.1) इत्यादिषु प्रसिद्धः ॥ 27 ॥
यतोऽयं वैश्वानरः त्रैलोक्यशरीरः पुरुषशब्दनिर्दिष्टश्च, ततोऽयं नाग्न्याख्यदेवता, तृतीयमहाभूतञ्च ॥ 28 ॥
नावश्यमग्निशरीरकत्वेन उपास्यत्वायेदमग्निशब्दसामानाधिकरण्यम्, अग्रनयनादियोगेन परमात्मन्येवाग्निशब्दस्य साक्षाद्वृत्तेस्सामानाधिकरण्याविरोधं जैमिनिराचार्यो मन्यते ॥ 29 ॥
'यस्त्वेतमेवं प्रादेशमात्रम्' इत्यनवच्छिन्नस्य द्युप्रभृतिपरिच्छिन्नत्वम् उपासकाभिव्यक्त्यर्थमिति आश्मरथ्यः ॥ 30 ॥
द्युप्रभृतिपृथिव्यन्तानां मूर्धादिपादान्तावयवत्वकल्पनं, तथाऽनुस्मृत्यर्थं - ब्रह्मप्रतिपत्तय इति बादरिः ॥ 31 ॥
'उर एव वेदिर्लोमानि बर्हिर्हृदयं गार्हपत्यः' (छा.उ. 5.18.2) इत्यादिना उपासकहृदयादीनां वेद्यादित्वकल्पनं, विद्याङ्गभूतायाः प्राणाहुतेः अग्निहोत्रत्वसंपादनार्थम् इति जैमिनिः । दर्शयति च श्रुतिः - 'य एतदेवं विद्वानग्निहोत्रं जुहोति' (छा.उ. 5.24.2) इति । एते पक्षास्स्वीकृताः । पूजार्थमाचार्यग्रहणम् ॥ 32 ॥
एनम् - परमात्मानम्, अस्मिन् - उपासितृशरीरे प्राणाहुतिवेलायाम् अनुसन्धानार्थं 'तस्य ह वा एतस्य .... मूर्धैव सुतेजाः' (छा.उ. 5.18.2) इत्यादि आमनन्ति च; उपासकस्य मूर्धादिरेवाऽस्य परमात्मनो मूर्धादिरित्यर्थः ॥ 33 ॥ ॥ इति श्रीभगवद्रामानुजविरचिते श्रीवेदान्तसारे प्रथमाध्यायस्य द्वितीयः पादः ॥ 1.2 ॥

Adhikarana 1.3.1 द्युब्वाद्यधिकरणम्
"यस्मिन् द्यौः पृथिवी चान्तरिक्षम्" इत्यादौ द्युपृथिव्यादीनामायतनमाधारः परमपुरुषः. "तमेवैकं जानथात्मानम्" इत्यात्मशब्दात् । निरुपाधिकात्मत्वं हि परमपुरुषस्यैव । "अमृतस्यैव सेतुः" इति तदेव द्रढयति । "बहुधा जायमानः" इत्यपि परत्वं न निवारयति । "अजायमानो बहुझा विजायते" इति कर्मभिरजायमानस्यैवाश्रितवात्सल्याच्छन्दतो जननं हि तस्य श्रूयते ॥
"तदा विद्वान् पुण्यपापे विधूय निरञ्जनः परमं साम्यमुपैति" "तथा विद्वान्नामरूपाद्विमुक्तः परात्परं पुरुषमुपैति दिव्यम्" इति च पुण्यपापमामरूपविनिर्मुक्तानां प्राप्यतया व्यपदेशाच्चायं परः ॥
यथा न प्रधानमतच्छब्दात् , तथा न प्राणभृदपीत्यर्थः ।।
"अनीशया शोचति मुह्यमानः । जुष्टं यदा पश्यत्यन्यमीशम् " इत्यादिना प्रत्यगात्मनो भेदेन व्यपदेशाच्चायं परः।।
"अथ परा यया तदक्षरमधिगम्यते " इत्यादि परस्य हीदं प्रकरणम् ।।
"तयोरन्यः पिप्पलं स्वाद्वस्त्यनश्नन्योऽभिचाकशीति" इति जीवस्यकर्मफलादनभिधायानश्नतो दीप्यमानस्य स्थित्यभिधनाच्चायं परमात्मा ।।

Adhikarana 1.3.2 भूमाधिकरणम्
"सुखं त्वेव विजिज्ञासितव्यम्" "भूमैव सुखम्" इत्युक्त्वा भूम्नः स्वरूपमाह - "यत्र नान्यत्पश्यति नान्यच्छृणोति नान्यद्विजानाति स भूमा" इति । यस्मिन् सुखेऽनुभूयमाने तद्व्यतिरिक्तं किमपि सुखत्वेन न पश्यति, न शृणोति, न विजानाति, स भूमेत्युच्यते; "अथ यत्रान्यत्पश्यत्यन्यच्छृणोत्यन्यद्विजानाति तदल्पम्" इति वचनात् ॥ तथाच महाभारते - "दिव्यानि कामचाराणि विमानानि सभास्तथा । आक्रीडा विविधा राजन् पद्मिन्यश्चामलोदकाः ॥ एते वै निरयास्तात स्थानस्य परमात्मनः" ॥ इति । "एष वै निरयास्तात स्थानस्य परमात्मनः" इति प्रस्तुतं चातिवादित्वमेवमेव समञ्जसम् । अतिवादित्वं हि स्वोपास्यपुरुषार्थाधिक्यवादित्वम् । तदल्पमित्यल्पप्रतियोगित्वेन भूमेत्युक्तप्रकारवैपुल्यविशिष्टसुखरूपवाची (स्वरूपवाची M.3) । अयं भूम शब्दव्यपदिष्टः परमात्मा, संप्रसादादध्युपदेशात् । संप्रसादः प्रत्यगात्मा, "अथ य एष संप्रसादः" इत्यादिश्रुतेः । "एष तु वा अतिवदति यः सत्येन" इत्यादिना प्राणशब्दनिर्दिष्टात् प्रत्यगात्मन ऊर्ध्वमर्थान्तरत्वेनास्योपदेशात् ॥ 
"स भगवः कस्मिन् प्रतिष्ठितः स्वे महिम्नि" इत्यादावुपदिष्टानां स्वमहिमप्रतिष्ठितत्वसर्वकारणत्व सर्वात्मत्वादिधर्माणां परस्मिन्नेवोपपत्तेश्च भूमा परः ॥

Adhikarana 1.3.3 अक्षराधिकरणम्
"एतद्वै एदक्षरं गार्गि ब्राह्मणा अभिवदन्त्यस्थूलमनणु" इत्यादिनाभिहितमक्षरं परं ब्रह्म, अम्बरान्तधृतेः; (यदूर्ध्वं गार्गि दिव इत्यारभ्य omitted A.1) "यदूर्ध्वं गार्गि दिवः" इत्यारभ्य सर्वविकारधारतया निर्दिष्ट आकाशः कस्मिन्नोतश्च प्रोतश्चेति पृष्टे "एतद्वै तदक्षरम्" इति निर्दिष्टस्याक्षरस्य वायुमदम्बरान्तधृतेः । सर्वविकाराधारो ह्ययमाकाशो वायुमदम्बरान्तकारणं प्रधानम् । तद्धारकं परं ब्रह्म ॥
सा च धृतिः "एतस्य वा अक्षरस्य प्रशासने गार्गि" इत्यादिना प्रकृष्टाज्ञया क्रियमाणा श्रूयते । अत इदमक्षरं प्रत्यगात्मा च न भवतीत्यर्थः ॥
अन्यभावोऽन्यत्वम् । "अदृष्टं द्रष्टृ" इत्यादिना परमात्मनोऽन्यत्वं ह्यस्याक्षरस्य व्यावर्तयति वाक्यशेषः । अतश्च पर एव ॥

Adhikarana 1.3.4 ईक्षतिकर्माधिकरणम्
"यः पुनरेतं त्रिमात्रेणोमित्यनेनैवाक्षरेण परमपुरुषमभिध्यायीत" इत्यारभ्य "स एतस्माज्जीवघनात्परात्परं पुरिशयं पुरुषमीक्षते" इत्यत्र ध्यायतिपूर्वकेक्षतिकर्म स प्रशासिता परमात्मेत्यर्थः । उत्तरत्र "तमोंकारेणैवायनेनान्वेति विद्वान् यत्तच्छान्तमजरममृतमभयं परं च" इति परमपुरुषासाधारणधर्मव्यपदेशात् । "यत्तत्कवयो वेदयन्ते" इति तदीयस्थानस्य सूरिभिर्दृश्यत्वव्यपदेशाच्च ॥

Adhikarana 1.3.5 दहराधिकरणम्
"अथ यदिदमस्मिन् ब्रह्मपुरे दहरं पुण्डरीकं वेश्म दहरोऽस्मिन्नन्तर आकाशस्तस्मिन्यदन्तस्तदन्वेष्टव्यं तद्वाव विजिज्ञासितव्यम्" इत्यत्र दहराकाशशब्दनिर्दिष्टः परमात्मा, उत्तरेभ्यो वाक्यगतेभ्यस्तदसाधारणधर्मेभ्यः । उत्तरत्र दहराकाशस्य सर्वाधारतयातिमहत्त्वमभिधाय "एतत् सत्यं ब्रह्मपुरम्" इति निर्दिश्य, अस्मिन् ब्रह्माख्यपुरे दहराकाशे कामाः समाहिता इत्युक्ते, कोऽयं दहराकाशः, के च कामा इत्यपेक्षायाम् "एष आत्मापहतपाप्मा" इत्यारभ्य "सत्यकामः सत्यसंकल्पः" इत्यन्तेन दहराकाश आत्मा, कामाश्चापहतपाप्मत्वादयस्तद्विशेषणभूता गुणा इति हि ज्ञापयति । "दहरोऽस्मिन्नन्तर आकाशस्तस्मिन्यदन्तस्तदन्वेष्टव्यम्" इत्यत्र दहराकाशस्तदन्तर्वर्ति च यत्, तदुभयमन्वेष्टव्यमित्युक्तमिति ज्ञायते । "अथ य इहात्मानमनुविद्य व्रजन्त्येतांश्च सत्यान् कामान्" इति हि व्यज्यते ॥
"एवमेवेमाः सर्वाःप्रजा अहरहर्गच्छन्त्य एतं ब्रह्मलोकं न विन्दन्ति" इत्यहरहः सर्वासां प्रजानां तमजानतीनां दहराकाशोपरि गतिर्वर्तनं दहराकाशसमानाधिकरणो ब्रह्मलोकशब्दश्च दहराकाशः परं ब्रह्मेतिज्ञापयति। तथा ह्यन्यत्र सर्वासांप्रजानां परमात्मोपरि वर्तमानत्वं दृष्टम्-"तस्मिन् लोकाः श्रिताः सर्वे" "तदक्षरे परमे प्रजाः" इत्यादौ। ब्रह्मलोकशब्दश्च "एष ब्रह्मलोकः" इत्यादौ। अन्यत्र दर्शनाभावेऽपीदमेवपर्याप्तमस्य परमात्मत्वे लिङ्गं,यद्दहराकाशोपरि सर्वस्यवर्तमानत्वं ब्रह्मलोकशब्दश्च।।
"अथ य आत्मा स सेतुर्विधृतिः" इति जगध्दृतेःपरमात्मनो महिम्नोऽस्मिन् दहराकाश उपलब्धेश्चायं परः। स हि परमात्ममहिमा, "एष सेतुर्विधरणः"इत्यादिश्रुतेः।।
आकाशशव्दस्य "यतेष आकाश आनन्दः" इतिपरमात्मन्यपि प्रसिध्देश्चायं परः।सत्यसंकल्पत्वादिगुण बृन्दोपबृंहिता प्रसिध्दिर्भूताकाशप्रसिध्देर्बलीयसीत्यर्थः।।
"अथ य एष संप्रसादः" इतीतरस्य जीवस्य परामर्शात्प्रकृताकाशः स इति चेत् ; नैतत् ,उक्तगुणानां तत्रासंभवात्।।
उत्तरत्र "य आत्मापहतपाप्मा" इति जीवस्यापहतपाप्मत्वादिश्रवणान्नासंभवः। जागरितस्वप्नसुषुस्याद्यवस्थासु वर्तमानत्वात् स हि जीव इति चेत् ; नैतत् , आविर्भूतस्वरुपस्तु। कर्मारब्धशरीरसंबन्धित्वेन (संबन्धित्वेनामृततिरोहित) तिरोहितापहत पाप्मत्वादिकः,पश्चात्परं ज्योदिरुपसंपद्याविर्भूत स्वरुपस्तत्रापहतपाप्मत्वादिगुणको जीवःप्रतिपादितः ।दहराकाशस्त्वतिरोहितकल्याणगुणसागर इति नायं जीवः ।।
"अस्माच्छरीरात् समुत्थाय परं ज्योतिरुपसंपद्य स्वेन रूपैणाभिनिष्पद्यते" इति जीवात्मनो दहराकाशोपसंपत्त्या स्वरूपाविर्भावापादनरूप माहात्म्यप्रतिपादनार्थोऽत्र जीवपरामर्शः ।।
अल्पस्थानत्वस्वरूपाल्पत्वश्रुतेर्नायं परमात्मेति चेत्, तत्रोत्तरमुक्तम् - "निचाय्यत्वादेवं व्योमवच्च " इति ।।
तस्य दहराकाशस्य परज्योतिषोऽनुकरणश्रवणाच्च (अनुकारश्रवणाच्च)जीवस्य, न जीवो दहराकाशः । "स तत्र पर्येति जक्षत् क्रीडन् रममाणः " इत्यादिस्तदुपसंपत्त्या स्वच्छन्दवूत्तिरूपस्तदनुकारः श्रूयते ।।
"इदं ज्ञानमुपाश्रित्य मम साधर्म्यमागताः। सर्गेऽपि नोपजायन्ते प्रलये न व्यथन्ति च "।।इति ।।

Adhikarana 1.3.6 प्रमिताधिकरणम्
"अङ्गुष्टमात्रः पुरुषो मध्य आत्मनि तिष्टति।ईशानोभूतभव्यस्य" इत्यादावाङगुष्टप्रमितः परमात्मा, "ईशानो भूतभव्यस्य"इति सर्वेश्वरत्वशब्दादेव।।
अनवच्छिन्नस्याप्युपासकहृदि वर्तमानत्वापेक्षमङ्गुष्टप्रमितत्वम्।मनुष्याणामेवोपासंभावनया तद्विषयत्वाच्च शास्रस्यमनुष्यहृदयापेक्षयेदमुक्तम्।स्थितं तावदुत्तरत्र समापयिष्यते।।
प्रासग्ङिकं परिसमाप्य प्रकृतमनुसरति- अङ्गुष्ठप्रमितप्रकरणमध्ये "यदिदं किंच जगत्सर्वं प्राण एजति निःसृतम्" इत्यादिनाभिहिताङ्गुष्टप्रमितप्राणशब्दनिर्दिष्ट जनितभयात् वज्रादिबोद्यतादग्नि- वायुसूर्येन्द्रप्रभृतिकृत्स्न जगत्कम्पनादङ्गुष्टप्रमितः परपुरुष इति निश्चीयते।।
तत्प्रकरणे "न तत्र सूर्यो भाति" इत्यासभ्य "तस्य भासा सर्वमिदं विभाति" इति भाःशब्दाभिहितस्यानवधिकातिशय ज्योतिषो दर्शनाच्चाङ्गुष्टप्रमितः परमपुरुषः।।

Adhikarana 1.3.7 देवताधिकरणम्
तद्ब्रह्मोपासनमुपरि देवादिष्वप्यस्ति, अर्थित्वसामर्थ्यसंभवादिति भगवान् बादरायणो मेने। संभवश्च पूर्वोपार्जितज्ञानाविस्मरणात्।मन्त्रार्थवादेषु विग्रहादिमत्तया स्तुतिधर्दशनात् , तदुपपत्तये (तत्संभवे, तत्सत्वात्) तत्सद्भावात्तेषामेव प्रामाण्येन विग्रहादिमत्वाच्च।।
विग्रहादिमत्व एकस्यानेकत्र युगपत्सांनिध्यायोगात् कर्मणि विरोध इति चेत् ; न ,(शक्तिमत्सौभरि) शक्तिमत्सु सौभरिप्रभृतिषु युगपदनेकदेह प्रतिपत्तिदर्शनात्।।
वैदिके तु शब्दे विरोधप्रसक्तिः। देहस्य सावयवत्वेनोपत्तिमत्वादिन्द्रादिदेवोत्पत्तेः प्राग्विनाशादूर्ध्वं च (वैदिक) वैदिकेन्द्रादिशब्दानामर्थशून्यत्वमनित्यत्वं वा स्यादिति चेत्; न. अतः प्रभवात् ; वैदिकेवेन्द्रादिशब्दादिशब्दादिन्द्राद्यर्थसृष्टेः। न हीन्द्रादिशब्दा व्यक्तिवाचकाः अपितु गवादिशब्दवदाकृतिवाचिनः । पूर्वस्मिन्निन्द्रादौ विनष्टे वैदिकेन्द्रादिशब्दादेव ब्रह्मा पूर्वेन्द्राद्याकृतिविशेषं स्मृत्वा, तदाकारमपरमिन्द्रादिकं कुलालादिरिव घटादिकं सृजतीति न कश्चिद्विरोधः। कुत इदमवगम्यते श्रुतिस्मृतिभ्याम्। श्रुतिस्तावत्--"वेदेन रूपे व व्यकरोत् । सता सती प्रजापतिः""स भूरिति व्याहरत्। सत भूमिमसृजत"इत्यादिः। स्मृतिरपि--"सर्वेषां तु स नामानि कर्माणि च पृथक् पृथक् । वेदशब्देभ्य एवादौ पृथक्संस्थाश्च निर्ममे"।। इत्यादिः।।
यतोब्रह्मा वैदिकाच्छब्दादर्थान् स्मृत्वा सृजत्,अत एव "मनत्रकृतो वृणीते" "विश्वामित्रस्य सुक्तं भवति"इति विश्वामित्रादीनां मन्त्रादि कृत्तवेऽपि मन्त्रादिमयवेदस्य नित्यत्वं तिष्टति।अनधीतमन्त्रादिदर्शनशक्तान् पुर्वविश्वामित्रादींस्तत्तद्वैकशब्दैः स्मृत्वा तत्तदाकारानपरांस्तत्तच्छक्ति- युक्तान् सृजति हि ब्रह्मा नैमित्तिकप्रलयानन्तरम्।ते चानधीत्यैवमन्त्रादीनस्खलितान् पठन्ति। अतस्तेषां मन्त्रादिकृत्वं वेदनित्यत्वं च स्थितम्।।
प्राकृतप्रलये चतुर्मुखे वेदाख्यशब्दराशौ च विनष्टे कथं वेदस्य नित्यत्वमित्यत आह-- अत एव सृज्यानां समाननामरुपत्वात् प्राकृतप्रलयावृत्तावपि न विरोधः। आदिकर्ता परमपुरुषो हि पूर्वसंस्थानं जगत् स्मृत्वा तदाकारमेव जगत् सृजति। वेदांश्च पूर्वपूर्वाविशिष्टानाविष्कृत्य चतुर्मुखाय ददातीति श्रुतिस्मृतिभ्यामादिकर्ता पूर्ववत्सृजतीत्यवगम्यते।श्रुतिस्तावत् "सूर्याचन्द्रमसौ धाता यथापूर्वमकल्पयत्" इत्यादिका। "यो ब्रह्माणं विदधाति पूर्वे यो वै वेदांश्च प्रहिणोति तस्मै" इति च। स्मृतिरपि- "यथर्तुष्वृतुलिङ्गानि नानारूपाणि पर्यये। दृश्यन्ते तानि तान्येव तथा भावा युगादिषु" ।। इति । इति। वेदस्य नित्यत्वं च पूर्वपूर्वोच्चारणक्रमविशिष्टस्यैव सर्वदोच्चार्यमाणत्वम्।।

Adhikarana 1.3.8 मध्वधिकरणम्
मधुविद्यादिषु वस्वादिदेवानामेवोपास्यत्वात् प्राप्यत्वाच्च तत्र वस्वादीनां कर्मकर्तृभावविरोपास्यत्वासंभवात्, वसूनां सतां (सदा) वसुत्वं प्राप्प्तमिति प्राप्यत्वासंभावाच्च तत्र वस्वादीनामनधिकारं जैमिनिर्मेने ।।
"तं देवा ज्योतिषां ज्योतिरायुर्होपासतेऽमृतम्" इति ज्योतिषि परस्मिन् ब्रह्मणि देवानां साधारण्येन प्राप्तत्वेऽप्यधिकारभावा वचनादन्यत्र वस्वाद्युपासनेऽनधिकारो न्यायसिध्दोऽवगम्यते।।
मधुविद्यादिष्वपि वस्वादीनामघिकारभावं भगवान् बादरायणोमन्यते। अस्ति हि वस्वादीनां सतां स्वावस्थब्रह्मण उपास्यत्वसंभवः, कल्पान्तरे वसुत्वादेः प्राप्यत्वसंभवश्च । "एकल एव मध्ये स्थाता" इत्यादिनादित्यस्य कारणावस्यां प्रदिपाद्य "य एदामेवं ब्रह्मोपनिषदं वेद" इति मधुविद्याया ब्रह्मविद्यात्वमाह । अतः कार्यकारणोभयावस्यं ब्रह्म तत्रोपास्यम्। कल्पान्तरे वस्वादित्वमनुभूयाधिकारावसाने ब्रह्मप्राप्तिर्नविरुध्दा ।।

Adhikarana 1.3.9 अपशूद्राधिकरणम्
"आजहारेमाः शूद्र" इत्यादौ ब्रह्मविद्योपदेशे शिष्यं प्रदि शूद्रेत्यामन्त्रणेन शिष्यस्य ब्रह्मज्ञानाप्रास्या शुक् संजातेति सूच्यते । शोचनात् शूद्रः, न जादियोगेन । कुतः? तदनादरश्रवणात् । ब्रह्मविद्यावैकल्पेन स्वात्मानं प्रति हंसोक्ता नादरवाक्य -श्रवणात् ।ब्रह्मविद्यावैकल्पेन स्वात्मानं प्रति हंसोक्तानादर वाक्यश्रवणात् । तदैवाचार्ये प्रत्याद्रवणात् । हिशब्दो हेतौ । यतः शूद्रेत्यामन्त्रणं न जातियोगेन, अतः शूद्रस्य ब्रह्मोपासनाधिकारो न सूच्यते ।।
शुश्रूषोः क्षत्रियत्वावगतेश्च न जातियोगेन शूद्रोत्यामन्त्रणम्।उपक्रमे "बहुदायी"इत्यादिना दानपतित्वबहुपकान्न दायित्व बहुग्रामप्रदानैरस्यहि क्षत्रियत्वं गम्यते ।।
उपरिष्टायां (संवर्ग) संवर्गविद्यायां ब्राह्मणक्षत्रिययोरेवान्वयो दृश्यते-"अथ ह शौनकं च कापेयमभि प्रतारिणं च" इत्यादौ। अभिप्रतारी हि चैत्ररथः क्षत्रियः। अभिप्रतारिणश्चैत्ररथत्वं क्षत्रियत्वं च कापेयसाहचर्याल्लिङ्गादवगम्यते। प्रकरणान्तरे हि कापेयमबचारिणश्चैत्ररथत्वं क्षत्रियत्वंचावगतम्-"एतेन चैत्ररथं कापेया अयाजयन्" इति; "तस्माच्चैत्ररथोनामै- मैकः क्षत्रपतिरजायत" इति च। अतश्चायं शिष्यो न चतुर्थः।।
विद्योपक्रमे "उप त्वा नेष्ये" इत्युपनयनपरामर्शात् , शूद्रस्यतदभानाभिलापाच्च न शूद्रस्य ब्रह्मविद्याधिकारः। "न शूद्रे पातकं किंचिन्न च संस्कारमर्हति" इति संस्कारो हि निषिद्धः।।
"नैतदब्राह्मणो विवक्तुमर्हति समिधं सोम्याहर" इति शूद्रत्वाभावनिश्चयएवोपदेशप्रवृत्तेश्च नीधिकारः(अनधिकारः)।।
शूद्रस्य हि श्रवणाध्ययनादीनि निषिध्यन्ते- "तस्माच्छुद्रसमीपेनाध्येतव्यम्" इति। अनुपश्रृण्वतोऽध्ययनादि च न स्भवति।।
स्मर्यते हि शूद्रस्य वेदश्रवणादौ दण्डः। "अथ हास्य वेदमुपसृण्वतस्रपुजतुभ्यां श्रोत्रप्रतिपूरणमुदाहरणे जिह्वाच्छेदो धारणे शरीरभेदः" इति।।

Adhikarana 1.3.10 अर्थान्तरत्वादिव्यपदेशाधिकरणम्
"आकाशो ह वै नामरूपयोर्निर्वहिता ते यदन्तरा तद्ब्रह्म "इत्यादिना निर्दिष्ट आकाशः "धूत्वा शरीरम् (शरीरमकृतं कृतात्मा)" इति प्रकृतात्प्रत्यगात्मनः परिशुध्दादर्थान्तरभूतःपरपुरुषः, नामरूपयोनिर्वोडृत्वतदस्पर्शरूपार्थान्तरत्वामृतत्वादिव्यपदेशात् ।।
तत्वमस्यादिनैक्योपदेशात् प्रत्यगात्मनो नार्थान्तरभूतः परमपुरुष इत्याशङ्क्याह-- "प्रज्ञेनात्मना संपरिष्वक्तो न बाह्यं किंचन वेद नान्तरम्" "प्राज्ञेनात्मनान्वारूढः" इति सुषुप्त्युक्रात्न्योर्बाह्यान्तरविषयानभिज्ञात्प्रत्यगात्मनः तदानीमेव प्राज्ञतया भेदेन व्यपदेशादर्थान्तरभूत एव परः।।
परिष्वञ्जके प्राज्ञे श्रूयमाणेभ्यः पत्यादिशब्देभ्यश्चायमर्थान्तरभूतः। "सर्वस्याधिपतिः सर्वस्य वशी सर्वस्येशानः" इचि ह्युत्तरत्र श्रूयतेः। ऐक्योपदेशोऽपि "अवस्थितेरिति काशकृत्स्नः"इत्यनेन जीवस्य शरीरभूतस्यात्मतयावस्थितेरिति स्वयमेव परिहरिष्यति।।

Adhikarana 1.4.1 अनुमानिकाधिकरणम्
एकेषां कठानां शाखायामानुमानिकं प्रधानमपि जगत्कारणत्वेन "महतः परमव्यक्तम्" इत्यवच्यत इति चेत्,न; पूर्वत्र "आत्मानं रथिनं विध्दि"इत्यादिषूपासनोपायोषु वशीकार्यत्वाय रथिरथादिरूपक विन्यस्तेषु शरीरारूपकविन्यस्तस्यात्राव्यक्तशब्देन गृहीतेः। "इन्द्रियेभ्यः पराह्यर्थाः" इत्यादिना हि वशीकार्यत्वे परा उच्यन्ते। तथाचोत्तरत्र श्रुतिरेव दर्शयति-"यच्छेद्वाङ्मनसी प्राज्ञः" इत्यादिना ।।
सूक्ष्ममव्यक्तमेव शरीरावस्थं कार्यार्हमित्यव्क्तशब्देन शरीरमेव गृह्यते।। यदि रूपकविन्यस्तानामेव ग्रहणं,किमर्थम् "अव्यक्तात्पुरुषःपरः" इति?
अतः आूह- पुरुषाधीनत्वादात्मशरीरीदिकमर्थवदुपासननिर्वृतये भवति। पुरुषो ह्यन्तर्यामी सर्वमात्मादिकं प्रेरयन्नपासनोपायत्वेन वशीकार्यकाष्टा प्राप्यश्चेति "सा काष्टा सा परा गतिः" इत्युच्यते ।।
अत्राव्यक्तस्य ज्ञेयत्वावचनाच्च न कापिलमव्यक्तम्।।
"अशब्दमस्पर्शम्" इत्यारभ्य "निचाय्य तम्"इति वदतीति चेत् ; न ; "तद्विष्णोः परं पदम्" "एष सर्वेषु भूतेषु गूढोत्मा न प्रकाशते " इत्यादिना प्रकृतः प्राज्ञो हि "निचाय्यतम्" इति ज्ञेय उच्यते।।
उपास्योपासनोपासकानां त्रयाणामेवास्मिन् प्रकरणे ज्ञेयत्वेनोपन्यासः प्रश्नश्च ; न प्रधानादेः। "अध्यात्मयोगाधिगमेन देवं मत्वा" इत्यादिरूपन्यासः। "येयं प्रेते विचि कित्सा मनुष्ये अस्तीत्येके" इत्यादिकश्च प्रश्नः।।
"बुद्धेरात्मा महान् परः" इत्यात्मशब्दद्यथा न तात्न्रिको महान्, तथाव्यक्तमपीति।।

Adhikarana 1.4.2 चमसाधिकरणम्
"अजामेकां लोहितशुक्लकृष्णां बह्वीःप्रजाःसृजमानाम् " इत्यत्र न तन्त्रसिद्धा प्रकृतिः कारणत्वेनोक्ता । जन्माभावयोगमात्रेण न तस्या एव प्रतीतिः "अर्वाग्बिलश्चमसः" इतिवत् प्रकरणे विशेषकाभावात्। यथा "इृदं तच्छिरः" इिति हि चमसो विशेष्यते। यौगिकशब्दाद्विशेष प्रतीतिर्हि विशेषकापेक्षा।।
ज्योदिर्ब्रह्म। ज्योदिरूप्रक्रमा ब्रह्मकारषिकोयमजा। तधाहि ब्रह्मकारणिकाया एव प्रतिपादकमेत्सरुपं मन्त्रं च तैत्तिरीया अधीयते। "अणोरणीयान्महतो महीयान् " इत्यारभ्य "अतः समुद्रा गिरयश्य " इत्यादिना सर्वस्य ब्रह्मण उत्पत्या तदातमकत्वप्रतिपादनसमयो "अजामेकाम् " इति पठन्ति। अतस्तत्प्रत्यभिज्ञानादियं ब्रह्मकारणिकेति निश्चीयते।।
कल्पना सृष्टिः। यथा "सूर्याचन्द्रमसौ धाता यथापूर्वमकल्पयत् " इति । "अस्मान्मायी सृजते विश्वमेत्त् " इत्यादिना सृष्ट्युपदेशादजात्वब्रह्म कार्यत्वयोरविरोधः। अविरोधश्च प्रल यकाले नामरूपे विहायाचिद्वम्त्वपि सूक्ष्मरूपेण ब्रह्मशरीरतया तिष्टतीत्यजीत्वम्। सृष्टिकाले नामरूपे भजमाना प्रकृतिर्ब्रह्मकारणिका। यथा आदित्यस्य सृष्टकाले वस्वादिभोग्यरसाधारतया मधुत्वं च । तस्यैव प्रलयकाले मध्वादिव्यपदेशानर्हशानर्हसूक्ष्मरूपेणावस्थानमकार्यत्वं च मधुविद्यायां प्रतीयते "असौ वा आदित्यो देवमधु " "नैवोदेता नास्तमेता, एकल एव मध्ये स्थाता " इति । तद्वत्।।

Adhikarana 1.4.3 सन्ख्योपसन्ग्रहाधिकरणम्
"यस्मिन् पञ्चजनाः" इत्यत्र पञ्चविंशतिसंख्योपसंग्रहादपि न तान्त्रिकाण्यतानि, यस्मिन्निति यच्छब्दनिर्दिष्टब्रह्माधारतया तेभ्य पृथग्भावात्। एतेषां तत्वातिरेकाच्च । यच्छब्दनिर्दिष्टमाकाशश्चेति द्वयमतिरिक्तम्। संख्योपसंग्रहादपीत्यपिशब्दान्नात्र पञ्चविंशतिसंख्यासंग्रहः। "दिक्संख्ये संज्ञायाम् " इति संज्ञाविषयोऽयं पञ्चजना इति। पञ्चजवना नाम केचित्। ते पञ्चेति पञ्च पञ्चजना इत्युच्यते ;सप्त सप्तर्पय इतिवत् ।।
पञ्चजनसंज्ञिताः प्राणादयः पञ्चेन्द्रियाणीति "प्राणस्य प्राणमुत चक्षुषश्चक्षु ः "इत्यादिवाक्यशेषादवगम्यते । चक्षुःशोत्रसाहचर्यात्प्राणान्नशब्दावपि स्पर्शनादीन्द्रियविषयौ ।।
एकेषां शाखिनां काण्वानाम्, "अन्नस्यान्नम् " इत्यसति, "तं देवाज्योतिषां ज्योतिः " इत्युक्रमगतेन ज्योतिःशब्देन पञ्च पञ्चजना इन्द्रियणीति ज्ञायन्ते। ज्योतिषां ज्योतिः प्रकाशकानां प्रकाशकं ब्रह्मेत्युक्तवा,अनन्तरं "पञ्च पञ्चजना ः "इत्युक्तेस्ते प्रकाशकानि पञ्चेन्द्रियाणीति गम्यते ।।

Adhikarana 1.4.4 कारणत्वाधिकरणम्
आकाशादिषु कार्यवर्गेषु कारणत्वेन सर्वत्र वेदान्तवाक्येषु "असद्वा इदमग्र आसीत्" "तद्धेदं तर्ह्यव्याकृतमासीत् " इतयादिष्वनिर्ज्ञातविशेषेषु "आत्मा वा इदमेक एवाग्र आसीत् । स ईक्षत लोकान्नु सृजै " इति विशेषवाचिवाक्यनिर्दिष्टस्यैवोक्तेर्न तान्त्रिकाव्याकृतादिकारणवादप्रङ्गः।।
"सोष़कामयत बहुस्यां प्रजायेय " इति पूर्वनिर्दिष्टस्यैव सर्वज्ञस्य "असद्वा इदमग्र आसीत् " इति निरिदिष्टस्यैव "स एष इह प्रविष्ट आ नखाग्रेभ्यः " "पशायत्यचक्षुः" इत्यत्र समाकरर्षादेव एवाव्याकृतशब्दनिर्दिष्ट(एवाव्याकृत इति) इति निश्चीयते। असदव्याकृतशब्दौ तदानीं नामरूपविभागाभावादुपपद्येते।।

Adhikarana 1.4.5 जगद्वाचित्वाधिकरणम्
"ब्रह्म ते ब्रुवाणि" इत्युपक्रम्य "यो वै बालक, एतेषां पुरुषाणां कर्ता यस्य वैतत्कर्म स वै वैदितव्य ः" इत्यत्र कर्मशब्दस्यैतच्छब्दसामानाधिकरणयेम क्रियत इति व्युत्पत्या जगद्वाचित्वात् परमेव ब्रह्म वेदितव्यतयोपदिष्टम् ।।
"अतैरात्मभिर्भुङ्क्ते" "अथास्मिन् प्राण एवैकधा भवति " इति च (जीवादि) जीवमुख्यप्राणलिङ्गाच्च पर इति चेत्, एतत् प्रतर्दनविद्यायामेव परिहृतम्। पूरिवापरपर्यालोचनया ब्रह्मपरत्वे ब्रपरत्वे निश्चिते,तदनुगुणतया नेयमन्यल्लिङ्गमिति।।
"तौ ह सुप्तं पुरुषमाजग्मतुः इत्यादिना देहातिरिक्तजीवसद्भावप्रतिपादनं, तदतिरिक्तपरमात्मसद्भावज्ञापनार्थमिति "कैष एतद्बालाके पुरुषोऽशयिष्ट" इति प्रश्नात् , "अथास्मिन् प्राण एवैकधा भवति " इति"सता सोम्ये तदा संपन्नो भवति " इति वाक्यसमानार्थकात् प्रतिवचनाच्चावगम्यते । एके वाजसनेयिनोऽपि, (प्रश्न) एतत्प्रश्नप्रिवचनसमानार्थं (सरूपं ).वाक्यं स्पष्टमधीयते च -"कैष तदा " इत्यादि "य एपोऽन्तर्हृदय आकाशस्तस्मिच्छेते" इत्यन्तम् ।।

Adhikarana 1.4.6 वाक्यान्वयाधिकरणम्
"न वा अरे पत्युः कामाय पतिः प्रियो भवत्यात्मनस्तु कामाय " इतयारभ्य, "आत्मा वा अरे द्रष्टव्यः" इतयादिनोपदिष्टः परमात्मा; "अमृतत्वस्य तु नाशास्ति वित्तेन" इत्यारभ्य, "आत्मनि खल्वरे दृष्टे श्रुते मते विज्न्यात इदं सर्वं विदितम् " इत्यादेः "येनेदं सर्वं विजानाति " इत्यन्तस्य कृत्स्नस्य वाक्यसमय परमात्मन्येवान्वयात् ।
अस्मिन्प्रकरणे प्रकरणान्तरे च जीववाचिशब्देन परमातमनोऽभिधाने तत्सामानाधिकरण्ये च कारणं च कारणं मतान्तरेणाह - "आत्मनि खल्वरे खल्वरे दृष्टे" इत्यादिना परमातमज्ञानेन सर्वविज्ञानप्रतिज्ञासिद्धये जीवस्य त्कार्यतया तस्मादनतिरिक्तत्वं ज्ञापयितुं जीवब्देन परमात्माभिधानमित्याश्मरथ्यः।।
उत्क्रमिष्यतो मुक्तस्य परमात्मस्वरुपभावादात्मशब्देन परमात्माभिधानमित्यौडुलोमिः।।
"य आत्मनि तिष्ठन्नात्मनोऽन्तरः" इत्यादिना जीवात्मनि परमात्मन आत्मतयावस्थितेरिति काशकृत्स्न आचार्यौ मन्यते । इदमेव मतं सूत्रकारः स्वीकृतवानिति मतद्वयमुपन्यस्य तद्विरोध्येतदभिनादन्यस्यानभिधानाच्च निश्चीयते ।।

Adhikarana 1.4.7 प्रकृत्यधिकरणम्
जगदुपादानकारणमपि परं ब्रह्म,न निमित्तमात्रम् ; "स्व ब्धोऽस्युततमादेशामप्राक्ष्यो येनाश्रुतं श्रुतं भवति "इति येनादेष्ट्रा निमित्तभूतेन विज्ञातेन चेतनाचेतनात्मकं कृत्स्नं जगद्विज्ञातं भतीत्यादेष्टृविज्ञानेनसर्वविज्ञानप्रतिज्ञातदुपपादनरूपमृत्कार्यदृष्टान्तानुपरोधात् । आदिश्यतेऽनेनेत्यादेशः । आदेशशब्देनादेष्टाभिधीयते । आदेशः प्रशासनम् ;"एतस्य वा अक्षरस्य वा अक्षरस्य प्रशासने गार्गि " इतयादिश्रुतेः।।
"तदैक्षत बहुस्यां प्रजायेय " इति निमित्भूतस्येक्षितुर्विचित्रचिदचिद्रूपजगदाकारेणात्मनो बहुभवनसंकल्पोपदेशाच्चोपादानमपीतिविज्ञायते।।
"ब्रह्म वनं ब्रह्म स वृक्ष आसीत् " "ब्रह्माध्यतिष्टद्भुवनानिधारयन् " इतयुपादानं च ब्रह्मैवेति स्वशब्देनोभयाम्नानाच्च ।।
"सोऽकामयत" इति निमित्तभूतस्य(निमित्तस्य A1)स्वस्यैव जगदाकारेण कृतेः "तदात्मानं स्वयमकुरुत" इत्युपदिश्यमानायाः परमपुरुषो जगन्निमित्तमुपादानं चेति विज्ञायते ।।
परस्य ब्रह्मणो निरवद्यत्वसत्यसंकल्पत्वादेस्तद्विपरीतानन्तापुरुषार्थाश्रयजगदाकारेणात्मकृतेश्चाविरोधः कथमित्याशङ्क्याह - अत्रोपदिश्यमानात् परिणामात् तदविरोध एव । अविभक्तनामरूपातिसूक्ष्मचिदचिद्ववस्तुशरीरकः कारणावस्थः परपुरुषः स्वयमेव "सोऽकामयतबहुस्यां प्रजायेय " इति विभक्तनामरूपचिदचिद्वस्तुशरीरकोभवेयमिति संकल्प्य. "इदं सर्वमसृजत। यदिदं किंच " इति स्वशरकीरभतमतिसूक्ष्मं चिदचिद्वस्तु स्वस्माद्विभज्य, "तत् सृष्ट्वा । तदेवानुप्राविशत् " इति स्वस्माद्विभक्ते चिदचिद्व स्तुनिस्वयमेवात्मतयानुप्रविश्य,"सच्चत्यच्चाभवत् । निरुक्तं चानिरुक्तं च निलयनं चानिलयनं च । विज्ञानं चाविज्ञानं च । सत्यं चानृतं च सत्यमभवत् " इति हि स्वस्य बहुभवनरुपपरिणाम उपदिश्यते । अतो न कश्चिद्विरोधः । अविभागावस्धायामपि जीवस्तत्कर्म च सूक्ष्मरूपेण तिष्टतीति वक्ष्यति - "न कर्माविभागादिति चेन्न, अनादित्वादुपपद्यते चाप्युपलभ्यते च "इति ।।
"यद्भूतयोनिम् "इत्यादिषु योनिश्च गीयते । अतश्चोपादानमपि ।।

Adhikarana 1.4.8 सर्वव्याख्यानाधिकरणम्
"जन्माद्यस्य यतः " इत्यादिनैतदन्तेन न्यायोन सर्वे वेदान्ता ब्रह्मपरा व्याख्याताः। द्विरुक्तिरध्यायपरिसमाप्तिद्योतनाय।।








