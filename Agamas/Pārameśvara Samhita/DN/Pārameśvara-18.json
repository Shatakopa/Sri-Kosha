{
    "filename": "Pārameśvara-18.txt",
    "content": "श्रीः |\n\nअष्टादशोऽध्यायः |\n\nसनकः |\nनित्यनैमित्तिकाद्येषु यागेषु वदतां वर |\nमानं तु प्रापणादीनां श्रोतुमिच्छामि तद्वद || १ ||\n\nशाण्डिल्यः |\nनित्ये नैमित्तिके काम्ये प्रायश्चित्ते तथैव च |\nमानं नवविधं विप्र श्रृणु मुख्यानुकल्पयोः || २ ||\n\nक्रमात् प्रापणपूर्वाणां द्रव्याणामुत्तमादिकम् |\nअत्रैकमूर्तेरेकस्मिन् काले भारद्वयेन तु || ३ ||\n\nकल्पयेत् प्रापणं चैतदुत्तमोत्तमसंज्ञितम् |\nएकैकं द्रोणमानेन कृमाद्ध्रासं समाचरेत् || ४ ||\n\nअधमाधमसंज्ञं स्याद्यता द्रोणचतुष्टयम् |\nमुख्यकल्पमिमं विद्धि अनुकल्पं श्रणुष्व मे || ५ ||\n\nमुख्यमूर्तेस्त्वथैकस्मिन् यागे भारेण कल्पितम् |\nउत्तमोत्तमसंज्ञं तु प्रापणं द्विजसत्तम || ६ ||\n\nआढकद्वयहीनं तद्भवेदुत्तममध्यमम् |\nअधमाधमकं यावदेवं ह्वासं समाचरेत् || ७ ||\n\nयथा द्रोणद्वयं विप्र अधमाधमसंज्ञितम् |\nयद्वाढकद्वयं प्रोक्तमधमाधमसंज्ञितम् || ८ ||\n\nक्रमेण तस्मादारभ्य द्रोणार्धं वर्धयेद्द्विज |\nअथोत्तमोत्तमं विप्र सार्धद्रोणचतुष्टयम् || ९ ||\n\nकुर्यादाढकमात्रं तु प्रापणं संकटे सति |\nपुरुषाशनमात्रं वा भवेद् द्रव्यानुरूपतः || १० ||\n\nआढकद्वयमानेन तदर्धेनाथवा द्विज |\nपृथक्पात्रेषु निर्दिष्टं यावद्भारद्वयावधि || ११ ||\n\nनित्ये नैमित्तिके काम्यप्रायश्चित्ताख्ययोरपि |\nविधिरेष समानः स्यादत ऊर्ध्वं महाहविः || १२ ||\n\nदशैकभारमात्रं तु उतमोत्तमसंज्ञितम् |\nमहोदनोऽनुकल्पे तु भारै क ह्रासमाचरेत् || १३ ||\n\nअधमाधमपर्यन्तमस्मिन् भारद्वयं यथा |\nयद्वा विंशतिभारं तु उत्तमोत्तमसंज्ञितम् || १४ ||\n\nभारद्वयद्वयह्रासं यथा स्यादधमाधमे |\nचतुर्भारप्रमाणं तु मुख्यकल्पे विधिं श्रृणु || १५ ||\n\nएकभारविहीनैस्तु त्रिंशद्भारैः प्रकल्पितम् |\nउत्तमोत्तमसंज्ञं तु भाराणां तु त्रयं त्रयम् || १६ ||\n\nह्रासयेत्क्रमयोगेन यथा स्यादधमाधमे |\nपञ्चभारप्रमाणं तु एवं वा परिकल्पयेत् || १७ ||\n\nपञ्चाशद्भारमात्रं स्यात् उत्तमोत्तमसंज्ञितम् |\nपञ्चपञ्चपरित्यागादेवं नवविधं भवेत् || १८ ||\n\nदशभारप्रमाणं तु यथा स्यादधमाधमे |\nअस्मादूर्ध्वं तु गृह्नीयान्महोदनविधौ द्विज || १९ ||\n\nसहस्रभारपर्यन्तं विभवेच्छानुरूपतः |\nमात्रार्थं तण्डुलं श्रेष्ठमाढकत्रयकल्पितम् || २० ||\n\nअधमाधमपर्यन्तं प्रस्थं प्रस्थं तु ह्रासयेत् |\nमुख्यकल्पे भवेच्छ्रेष्ठं सार्धद्रोणविनिर्मितम् || २१ ||\n\nप्रस्थद्वयद्वयह्रासमाचरेत्तु यथाक्रमम् |\nअधमाधममानं स्याद्यथा द्रोणार्धकल्पितम् || २२ ||\n\nअधमाढकमानस्य हविषो मुख्यकल्पने |\nमात्रार्थं तण्डुलं प्रस्थं तदर्धमनुकल्पके || २३ ||\n\nहविर्नृद्धिकमेणैव मात्रावृद्धिं समाचरेत् |\nअधमस्यैककल्पे तु द्रोणार्धं परिकल्पयेत् || २४ ||\n\nमात्रार्थमनुकल्पे तु आढकं परिकल्पयेत् |\nतण्डुलाद्द्विगुणः शालिर्मात्रा स्यादुत्तमोत्तमा || २५ ||\n\nसमाना मध्यमा प्रोक्ता तदर्धा कीर्तिताधमा |\nशालिवत्कल्पितव्या स्याद्वीजमात्रा त्रिधा स्थिता || २६ ||\n\nवीजानामप्यभावे तु मुद्गमेकं प्रशस्यते |\nवीजेष्वेकतमं वापि तत्तत्कालानुरूपतः || २७ ||\n\nतण्डुलेन समा मुख्या तिलमात्रा प्रकीर्तिता |\nतदर्धा मद्यमा प्रोक्ता पादमाना कनीयसी || २८ ||\n\nयथा विभवमानः स्याद्रिक्तवित्ताढ्यमानयोः |\nशालिमात्रा न कर्तव्या यागे स्नपनवर्जिते || २९ ||\n\nअन्या मात्राः प्रकल्प्याः स्युः सर्वस्मिन्नर्चनाविधौ |\nमुख्यमूर्त्युचितान्मानादधिकेन न कल्पयेत् || ३० ||\n\nप्रमाणेनाङ्गबिम्बानां सर्वं तु हविरादिकम् |\nतद्याप्यधिककालं तु हविराद्यं न कल्पयेत् || ३१ ||\n\nअन्नादाढकमानात्स्यात् पुरुषाशनमात्रकात् |\nप्रासादयजने ह्रासं न कदाचित् समाचरेत् || ३२ ||\n\nमात्रा तण्डुलमानं च शालिमानं तथैव च |\nन ह्रासयेन्मुनिश्रेष्ठ मानादाढकनिर्मितात् || ३३ ||\n\nस्वगृहे यजने कुर्याद्विभवेच्छानेरूपतः |\nआज्यादीनामथो मानं वक्ष्ये तदवधारय || ३४ ||\n\nअन्नस्याढकमानस्य घृतं तु कुडुबत्रयम् |\nउत्तमोत्तमसंज्ञं तु मुख्यकल्पक्रमेण तु || ३५ ||\n\nएकैकमुष्टिहान्या तु नवधैतत् प्रकीर्तितम् |\nअनुकल्पे घृतं विप्र सार्धं तु कुडुबं भवेत् || ३६ ||\n\nअर्धार्धमुष्टिहान्या तु तच्चापि नवधा स्मृतम् |\nद्विगुणं घृतमानं स्यात् मुद्गान्नपरिकल्पने || ३७ ||\n\nअन्नवृद्धिक्रमेणैव घृतवृद्धिं समाचरेत् |\nकर्मव्यान्युपदंशार्थं मूलानि च फलानि च || ३८ ||\n\nविंशत्पलानि प्रोक्तानि उत्तमोत्तमसंज्ञया |\nअन्नस्याढकमानस्य मुख्यकल्पक्रमेण तु || ३९ ||\n\nएकैकपलहान्या तु तदेतन्नवधा भवेत् |\nउत्तमं द्वादशपलमनुकल्पे क्रमेण तु || ४० ||\n\nएकैकपलहानिः स्यादधमाधमपश्चिमम् |\nमुद्गभेदोपदंशस्तु आढके घृतमानवत् || ४१ ||\n\nमुद्गान्ने मुद्गमानस्तु तण्डुलेन समो भवेत् |\nमुख्यः पादविहीनस्तु मध्यमः परिकीर्तितः || ४२ ||\n\nअर्धमानोऽधमः प्रोक्तस्तस्मान्न ह्रासमाचरेत् |\nनालिकेरफलं चैकमाढकस्य प्रकीर्तितम् || ४३ ||\n\nतदर्धं मध्यमं प्रोक्तं तदर्धमधमं भवेत् |\nलवणं च मरीचादि यथायोगं समाचरेत् || ४४ ||\n\nतण्डुलादष्टगुणितं पयः स्यात् पायसोदने |\nमध्यमं पादहीनं स्यादधमं स्यात्तदर्धकम् || ४५ ||\n\nक्षीराभावे नालिकेरपयसा परिकल्पयेत् |\nउभयोः पयसोर्वापि मिश्रणं सममानयोः || ४६ ||\n\nगुडाब्रस्याढकस्याथ गुलानां त्रिंशतं पलम् |\nउत्तमं विंशतिश्चैव मध्यमे दशमं भवेत् || ४७ ||\n\nतण्डुलादर्धमानो वा मुद्गभेदस्तदर्धकः |\nअथवा सममानो वा पायसान्नगुॢान्नयोः || ४८ ||\n\nएकं चापूपमानं स्यात् कुडुबद्वयकल्पितम् |\nमुख्यं तदर्धं मध्यं स्यात्तदर्धमधमं भवेत् || ४९ ||\n\nमुद्गभेदस्तण्डुलार्धस्तत्पादो वा यथारुचि |\nएकस्यापूपमानस्य षट्पलं तु गुॢं भवेत् || ५० ||\n\nअथवैकपलं वापि संकटे परिकल्पयेत् |\nनाॢिकेरपलं चैकं तदर्धं पादमेव वा || ५१ ||\n\nएकस्यापूपमानस्य यथापाकं घृतं भवेत् |\nलवनं च मरीचाद्यं यथायोगं तु पूर्ववत् || ५२ ||\n\nशतत्रयं षष्ट्यधिकमपूपानां तदुत्तमम् |\nचत्वारिंशत्क्रमाद्ध्रासे चत्वारिंशत्तथान्तिमे || ५३ ||\n\nपूगीफलानि ताम्बूलीदलाश्चाशीतिसङ्ख्यया |\nएवं प्रकल्पितं ब्रह्नन्नेकं ताम्बूलमुच्यते || ५४ ||\n\nतस्मान्न्यूनं न कर्तव्यं प्रासादेषु कदाचन |\nमुख्यकल्पे द्विसाहस्रं क्रमुकीफलमुच्यते || ५५ ||\n\nतस्माद्द्विगुणमानं तु ताम्बूलीदलमीरितम् |\nउत्तमोत्तममेतत्तु अशीतिर्द्विचतुःक्रमात् || ५६ ||\n\nह्रासयेदुभयं विप्र यथा स्यादधमाधमे |\nशतानि सप्त विंशच्च फलानि स्युर्दलानि च || ५७ ||\n\nचतुर्ददशशतानि स्युश्चत्वारिंशच्च सत्तम |\nएकस्य ताम्बूलकस्य अह्गानां मानमुच्यते || ५८ ||\n\nएलालवङ्गलक्कोलजातीनां निष्कपादकम् |\nमानं स्याच्चन्दनस्यापि चूर्णस्यापि तथैव च || ५९ ||\n\nकर्पूरमष्टमानं तु नाॢिकेरफलार्धकम् |\nमातुॢङ्गफलार्धं च तैलमुष्ट्यष्टमांशकम् || ६० ||\n\nएवमेव क्रमेणैव ह्यङ्गानां वृद्धिमाचरेत् |\nउत्तमोत्तमपूजायां चन्दनं द्विपलं भवेत् || ६१ ||\n\nसपादं मुख्यकल्पे तु द्विद्विनिष्कविहीनकम् |\nअधमाधमकं याव दनुकल्पे श्रृणुष्व मे || ६२ ||\n\nपलमेकं सनिष्कं स्यान्निष्कैकं ह्रासयेत् क्रमात् |\nचन्दनं निष्कमानं तु यथा स्यादधमाधमे || ६३ ||\n\nस्नपने चन्दनं मानं मुख्यकल्पेऽवधारय |\nअष्टादशपलं मानमुत्तमोत्तमसंज्ञितम् || ६४ ||\n\nपलद्वयद्वयह्रासो यावत् स्यादधमाधमम् |\nअनुकल्पे नव पलं स्नपने चन्दनं भवेत् || ६५ ||\n\nहोमे चन्दनमानं तु पूजोक्तादर्धकं भवेत् |\nतदर्धं वा यथायोगं बाह्लिके मानमुच्यते || ६६ ||\n\nपूजाचन्दनवन्मानं मुख्यकल्पानुकल्पयोः |\nतथा कर्पूरमानं तु तदर्धं वा द्विजोत्तम || ६७ ||\n\nआढकं हैममुदकं कुडुबद्वयसंयुतम् |\nकुडुबद्वयद्वयह्रासमाचरेदन्तिमावधि || ६८ ||\n\nमुख्यकल्पमिमं विद्धि ह्यनुकल्पे तदर्धकम् |\nकृष्णाङ्गरागं मुख्ये तु सार्धनिष्कचतुष्टयम् || ६९ ||\n\nनिष्कार्धक्रमह्रासेन नवधा परिकीर्तितितम् |\nअनुकल्पे तदर्धेन नवधा मानमीरितम् || ७० ||\n\nकृष्णाङ्गरागवन्मानं भवेन्मृगमदस्य च |\nकस्तूरिकायास्च तथा मानं नवविधं भवेत् || ७१ ||\n\nद्रव्याणां स्नपनोक्तानां निष्काष्टादशकं तु वा |\nनवकं वोत्तमोत्कृष्टं यथा स्यादधमाधमम् || ७२ ||\n\nनिष्कद्वयं तथैकं वा भवेत्तत्कल्पयेत्तथा |\nएवं विज्ञाय मानाद्यं संस्कृत्य हविरादिकम् || ७३ ||\n\nआराधयेद्देशिकेन्द्रो यथा शास्त्रोदितक्रमात् |\nआचार्यः साधको वाऽन्नं पाचयेत्पाचकैः सदा || ७४ ||\n\nस्वयं वा |पि यथायोगं मन्त्रज्ञानामसन्निधौ |\nतेषामाचार्यपूर्वाणां सङ्ख्यानियम उच्यते || ७५ ||\n\nश्रीरङ्गाख्यविमानादौ स्वयं व्यक्ते महामते |\nप्रासादे च तथा सिद्धैः विबुधैश्च प्रतिष्ठिते || ७६ ||\n\nआचार्यान् शास्त्रविहितांश्चतुरः परिकल्पयेत् |\nअष्टौ द्वादश षड्वाथ कल्प्याः स्युः पञ्च वा मुने || ७७ ||\n\nप्रधानगुरुणा सार्धं कल्प्या ह्येकोत्तरास्तु वा |\nयथा विहितसङ्ख्या वा सह तेन महामुने || ७८ ||\n\nएवमेव भवेत् सङ्ख्या ऋषिभिः परिकल्पिते |\nमनुष्यनिर्मिते स्थानेऽप्येवभेव समाचरेत् || ७९ ||\n\nआचार्याणां यथोक्तानां योग्यानामप्यसन्निधौ |\nआचार्यास्तु त्रयः कल्प्याः द्वावेको वा महामते || ८० ||\n\nमूलबिम्बादि पूजार्थमाचार्या मुख्यकल्पके |\nकल्प्याः साधकमिश्रा वा मध्यकल्पेऽनुकल्पके || ८१ ||\n\nकेवलाः साधकाः कल्प्या यथा विहितसङ्ख्यया |\nचत्वारः साधकाः कल्प्याः षडष्टौ द्वादशाथवा || ८२ ||\n\nषोडशाथापि विभवे नान्यथा परिकल्पयेत् |\nस्वयंव्यक्तादिकेष्वेवं कल्प्याः पञ्चविधेष्वपि || ८३ ||\n\nस्थानेषु मानुषेष्वद्य विशेषः परिकीर्त्यते |\nव्यामिश्रयाजिभिर्वर्णैः स्थाने तु परिकल्प्यते || ८४ ||\n\nएवं विहितसङ्क्याः स्युराचार्याः साधकास्तथा |\nमुख्यकल्पेऽनुकल्पे तु केवलाराधकान् दश || ८५ ||\n\nयथोक्तसङ्ख्यैराचार्यैः सहितान् परिकल्पयेत् |\nमूलबिम्बस्य पूजार्थं तदेवंसङ्ख्यकास्तुते || ८६ ||\n\nकल्पने पञ्चसङ्ख्यायास्तथा पञ्चदश स्मृताः |\nतेषां तु देशिकेन्द्राणामेकद्वित्रित्वकल्पने || ८७ ||\n\nएकादश द्वादश च त्रयोदश च ते क्रमात् |\nतस्मादाराधकानां तु दशसङ्ख्यां तु केवलाम् || ८८ ||\n\nन कल्पयेत्तु सर्वत्र तस्माच्छास्त्रोक्तमाचरेत् |\nमानुष्याद्व्यतिरिक्तेषु स्वयं व्यक्तादिषु द्विज || ८९ ||\n\nयथा विहितसङ्ख्याः स्युराचार्यास्साधकास्तथा |\nनित्ये नैमित्तिके काम्ये प्रायश्चित्तेऽपि सर्वदा || ९० ||\n\nदशसङ्ख्या न कल्प्या स्यात् उक्तन्यायेन कल्पयेत् |\nमूलबिम्बादिपूजार्थं तथा बाह्यस्थमूर्तिषु || ९१ ||\n\nकृते सति महान् दोषस्तदा स्याद्राजराष्ट्रयोः |\nमहद्भयं स्यात् स्थानस्य कर्तुः कारयितुस्तथा || ९२ ||\n\nतस्मादुक्तेन मार्गेण तत्तत्सङ्ख्याः प्रकल्पयेत् |\nपरिवारेषु यागः स्याच्चतुर्भिर्वा षडष्टभिः || ९३ ||\n\nद्वादशभिः षोडशभिः साधकैः परिकल्पितैः |\nगोपुरे मण्डपे साले प्राङ्कणे मालिकादिके || ९४ ||\n\nस्थापितं वैभवं मूर्तं प्रादुर्भावं तु वा द्विज |\nप्रादुर्भावान्तरं मुक्यं यद्यन्मूर्तं प्रतिष्ठितम् || ९५ ||\n\nतत्तद्यागेऽथ चत्वारः षडष्टौ द्वादशाथ वा |\nसङ्कल्प्याः साधका विप्र कल्प्याः षोडश वा द्विज || ९६ ||\n\nत एव परिवारार्थं कल्पनीयास्तु वा द्विज |\nगोपुरादौ स्थापितेषु बिम्बेष्वपि सदार्चने || ९७ ||\n\nदेशिका एव संकल्प्याः तद्योग्यानामसन्निधौ |\nपरिवारपदे योग्या अनन्या ब्राह्नणा द्विज || ९८ ||\n\nदीक्षिता ब्राह्नणा वापि कर्मज्ञाः कर्मकौशलाः |\nश्रीरङ्गादौ स्वयं व्यक्ते स्थाने तु परिचारकाः || ९९ ||\n\nअशीतिसङ्ख्यासङ्ख्याताः पाचकाश्च त एव हि |\nसिद्धप्रतिष्टिते स्थाने सप्तत्येव तु ते स्मृताः || १०० ||\n\nदेवप्रतिष्ठिते षष्टिर्द्वाविंशदृषिकल्पिते |\nमनुष्यनिर्मिते स्याने त्रिंशद्विंशत्तथापि वा || १०१ ||\n\nअथबा भारमात्रान्नपचनादिषु कर्मसु |\nएकायना दीक्षिता वा चत्वारो वा त्रयोऽपि वा || १०२ ||\n\nएवं भारानुसारेण क्रमेण परिवर्धयेत् |\nयथा स्यादृतुभारेषु द्वादशाष्टादश द्विज || १०३ ||\n\nएकस्तु कल्पनीयः स्यात्ताम्वूलापूपसाधने |\nएकस्तु कल्पनीयोऽन्तः परिचारककर्मणि || १०४ ||\n\nचत्वारिंशत्समाख्याताः तदेवं परिचारकाः |\nपक्षभारोदनानां तु साधने तु चतुर्गुणाः || १०५ ||\n\nअपूपसाधने द्वौ तु द्वौ तु ताम्बूल साधने |\nचत्वारस्तु तथात्वन्तः परिचारककर्मणि || १०६ ||\n\nएवं त्वशीतिसङ्ख्याः स्युः पक्षभारान्नसाधने |\nवर्धयेदत ऊर्ध्वं च तत्तद्भारानुसारतः || १०७ ||\n\nह्रासस्तदनुसारेण कर्तव्योऽभ्यूह्य सर्वदा |\nएवं स्याद्भारमात्रे तु त्रयाणां परिकल्पने || १०८ ||\n\nचतुर्णां कल्पने वाऽपि तत्क्रमेण विवर्धयेत् |\nसाधकाः पाचकाश्चैव ह्याचार्यवशवर्तिनः || १०९ ||\n\nआचार्यसाधकानां च आज्ञासन्धारणोद्यताः |\nसर्वदा पाचकाः सर्वे भवेयुः परिचारकाः || ११० ||\n\nपाचका एव शास्त्रेषु कीर्त्यन्ते परिचारकाः |\nअन्तरङ्गा बहिरङ्गा द्विविधाः परिचारकाः || १११ ||\n\nअन्तरङ्गास्तु संप्रोक्ताः पाचकाः परिचारकाः |\nबहिरङ्गास्तु संप्रोक्ताः पुष्पाद्याहरणोद्यताः || ११२ ||\n\nअन्येऽपि ये निबद्धाः स्युस्तत्तत्कर्मानुरूपतः |\nतेऽपि सर्वे यथायोगमाचार्यवशवर्तिनः || ११३ ||\n\nवाहका गायकाश्चैव पाचकोक्तक्रमेण तु |\nवर्धनीया यथायोगमन्ये स्युः कर्मकारिणः || ११४ ||\n\nआचार्याश्चैव चत्वारः तथा षोडश साधकाः |\nअशीतिसङ्ख्यासङ्ख्याताः पाचकाः परिचारकाः || ११५ ||\n\nएवमेकायनानां तु चतुः सङ्ख्याप्रकल्पनम् |\nमुख्यकल्पमिमं विद्धि तदभावे महामते || ११६ ||\n\nतेषां दीक्षितमिश्राणां कल्पनं मध्यकल्पनम् |\nअधमं कल्पनं विद्धि सह्ख्यास्वन्यास्वपि द्विज || ११७ ||\n\nमुख्यादिप्रविबागत्वमेवमभ्यूह्य कल्पयेत् |\nपुत्रदीक्षाभिषेकेण संस्कृतांस्तत्र कल्पयेत् || ११८ ||\n\nसमये दीक्षाभिषेके संस्कृतान् वा न चान्यथा |\nआचार्यैः साधकाश्चैव केवलास्त्वथवा द्विज || ११९ ||\n\nबहिरङ्गेषु सर्वेषु कल्प्याः समयदीक्षिताः |\nयया कया च विधया दीक्षिताऽहीक्षितास्तु वा || १२० ||\n\nभूयः कश्चिद्विशेषोऽयं कथ्यते तमिमं श्रृणु |\nसनकः |\nमुनीम्द्र प्रापणादीनां सङ्ख्यामानमुदाहृतम् || १२१ ||\n\nइदानीं सविशेषेण चैतेषां मानलक्षणम् |\nशालिमुद्गादिभेदं च साधनं मन्त्रपूर्वकम् || १२२ ||\n\nनिवेदनप्रकारं च कारिणां संप्रदानकम् |\nयथावत् सर्वमेवैतत् पृच्छतो मे प्रकाशय || १२३ ||\n\nशाण्डिल्यः |\nश्रृणु सम्यक् प्रवक्ष्यामि यथा पृष्टं त्वया मुने |\nयेन संसाधितेनैव संपूर्णं पूजनं भवेत् || १२४ ||\n\nनित्यं नैमित्तिकं काम्यं त्रिविधं हविरुच्यते |\nप्रथमं नित्ययागे तु हविषो लक्षणं श्रृणु || १२५ ||\n\nस्वहस्तेनाष्टतालोच्चो यः स मध्यमपूरुषः |\nतस्य देशिकमुख्यस्य मध्यमाङ्गुलिसंभवः || १२६ ||\n\nद्विपर्वस्राविणी बिन्दुः द्वात्रिंशद्बिन्दुभिस्त्रुटिः |\nत्रुटिद्वयं तथा शुक्तिस्तद्द्वयं प्रसृतं भवेत् || १२७ ||\n\nप्रसृताभ्यां प्रकुंजं तु तद्द्वयं कुडुबं भवेत् |\nमानिका कुडुबाब्यां तु प्रस्थं तन्मानिकाद्वयम् || १२८ ||\n\n्परस्थद्वयं शमं प्रोक्तं तद्द्वयं चाढकं भवेत् |\nशिवमाढकयुग्मं तु द्रोणं तद्द्विगुणं भेवत् || १२९ ||\n\nद्रोणद्वयं तु रवारी स्यात् तत्त्रयं भारमुच्यते |\nशालितण्डुलमुद्गादि दधिक्षीरादिकान्यपि || १३० ||\n\nप्रोक्तेनानेन मीयन्ते हविष्पाकादिकर्मसु |\nचत्वारो व्रीहयः कुंजः तेऽष्टौ माञ्जिष्ठमुच्यते || १३१ ||\n\nतत्छतं षष्टिरधिकं निष्कं निष्काष्टकं पलम् |\nचन्दनादीनि गन्धानि गुॢखण्डयुतानि च || १३२ ||\n\nकदॢीपनसाम्राणि कूष्माण्डप्रमुखानि च |\nतुलया तुलितानि स्युः यथोक्तपलमानतः || १३३ ||\n\nज्ञात्वैवं नियतं मानं हविषां साधनाय च |\nशालिमुद्गयवा माषा गोधूमाश्च प्रिङ्गयवः || १३४ ||\n\nतिलाः सप्त इमे ग्राह्ना ग्राम्या वै चरुकर्मणि |\nवेणुश्यामाकनीवारा जर्त्तिलाश्च गवीधुकाः || १३५ ||\n\nमर्कटाः कनकाः सप्त विज्ञेयास्तु वनोद्भवाः |\nशालयस्तेषु मुख्याः स्युस्तदन्यास्तदभावतः || १३६ ||\n\nरक्तशाल्यो महाशाल्यः कॢमा गन्धशालयः |\nश्वेतशाल्यः सशूकाश्च हेमाभा गर्भशालयः || १३७ ||\n\nसुकुमाराश्च सूक्ष्माश्च दशैताः शालयः स्मृताः |\nअन्तर्भेदाश्च बहवः सप्तमुद्गा उदाहृताः || १३८ ||\n\nमुद्नाः कृष्णाश्च हेमाश्च श्वेताः पीता महत्तराः |\nअञ्जनाभाश्च सप्तैते अन्तर्भेदा उदाहृताः || १३९ ||\n\nश्वेताः कृष्णाश्च पीताश्च वन्याश्चैव महातिलाः |\nतिलानां पञ्चभेदास्तु ग्राह्याः स्युः परिकीर्तिताः || १४० ||\n\nउपाहृतानि केदाराद् दैवीयाच्च कृषीवलैः |\nशालिमुद्गादिभेदानि कर्मण्यान्यर्चने विभोः || १४१ ||\n\nअवपन्नादिभिर्दोषैरष्टभिर्वर्जितानि च |\nआनयेदवघातार्थं अवघातगृहे पुरा || १४२ ||\n\nगोमयेन समालिप्ते सुधाद्यैः परिमण्डिते |\nशोधिते शतधारेण पवित्रेण कुशाम्बुभिः || १४३ ||\n\nस्थले प्रणवमुच्चार्य प्राङ्मुखैर्वाऽप्षुदङ्मुखैः |\nदीक्षितैर्नियतैर्विप्रैर्धृतचक्रादिलक्षणैः || १४४ ||\n\nसुस्नातैर्लोहदार्वश्ममृण्मयानि समन्ततः |\nस्थापयित्वोलूखलानि क्षाॢितैः खादिरैर्दृढैः || १४५ ||\n\nमुसलैरवहन्युस्ते द्वादशाक्षरविद्यया |\nनिस्तुषान्निष्कणान् कृत्वा तण्डुलान् सूर्पकोटरैः || १४६ ||\n\nतैस्तावदवहन्तव्या यावन्मुक्ताफलप्रभाः |\nअखण्डिताश्चानणवः कृष्णबिन्दुविवर्जिताः || १४७ ||\n\nमुद्गभेदास्तथा कार्याः सारवन्तश्च निस्तुषाः |\nसाध्वीभिब्राह्नणीभिर्वा दीक्षितानामभावतः || १४८ ||\n\nशूद्रैर्वा दीक्षितैर्देवदासीभिर्देवसझनि |\nहविःपाकादिकर्मार्थं कार्याऽवहननक्रिया || १४९ ||\n\nवैष्णवानां गृहे शुद्धे दीक्षितानां गृहेऽपि वा |\nतण्डुलांस्तु प्रगृह्णीयाद्विधिक्षुण्णांस्तु देशिकः || १५० ||\n\nअकणानतुषानेव क्रिमिहीनानपि क्रमात् |\nकेशपाषाणहीनांस्तु प्राण्यङ्गरहितांस्तथा || १५१ ||\n\nभस्माङ्गारविहीनांस्तु अभग्नानलघूनपि |\nकणैस्तु भवति व्याधिस्तुषैर्दारिद्य्रकं भवेत् || १५२ ||\n\nकृमिभिः पुत्रनाशः स्यात् केशैर्दारविनाशनम् |\nपाषाणैर्मरणं विद्धि अशन्या वह्निना जलैः || १५३ ||\n\nप्राण्यङ्गैर्व्याधयः प्रोक्ता भस्मना कलहो ध्रुवः |\nअङ्गारैर्वह्निना बाथो भग्ने भङ्गस्तु विग्रहे || १५४ ||\n\nप्रवासो लघुबिश्चैव तस्स्मात्तान् परिवर्जयेत् |\nसंभारानखिलानेव प्राक्संकल्पितसंमतान् || १५५ ||\n\nसंभृत्य देशिकास्सार्धं साधकैःपाचकैरपि |\nअवघातगृहं प्राप्य तत्रस्थं तण्डुलादिकम् || १५६ ||\n\nब्रह्नशुक्रमिवेत्युक्त्वा नेत्रेणेवावलोकयेत् |\nप्राग्वत् संशोधयेत्तानि दहनाप्यायनादिभिः || १५७ ||\n\nपैद लादिषु शुद्धेषु पात्रेषु विततेष्वपि |\nपचनार्थं सुमुद्धृत्यं तत् सर्वं तण्डुलादिकम् || १५८ ||\n\nतत्तत्पात्रसमुद्धारे निपुणैः परिचारकैः |\nसुस्नातैश्च सुवेषैश्च वस्त्रेणाच्छादिताननैः || १५९ ||\n\nआनयेत् पचनागारं शङ्खतूर्यादिमङ्गॢैः |\nद्वारस्योत्तरपार्श्वे तु गोमयेनोपलेपिते || १६० ||\n\nप्रदेशे निक्षिपेत्तानि भाजनानि यथाक्रमम् |\nगुॢोपदंशपूर्वाणि लवणादिरसानि च || १६१ ||\n\nविन्यसेद्वायुदिग्भागे दधिक्षीरघृतानि च |\nर्निदद्यान्नैरृते भागे होमोपकरणान्यपि || १६२ ||\n\nचतुर्भिर्व्यापकैर्मन्त्रैः वस्त्रपूतेन वारिणा |\nक्षाॢयित्वा चतुर्धा च यथा स्यात्तण्डुलादिषु || १६३ ||\n\nशिलाशकलनिर्मुक्तं निस्तुषं निष्कणं यथा |\nअपक्वव्रीह्यवहततण्डुलेनैव साधितम् || १६४ ||\n\nगव्यदुग्धाज्यसंपृक्तं गुॢखण्डपलान्वितम् |\nअक्षारलवणोपेतं देवानां हविरुच्यते || १६५ ||\n\nतदेव परमान्नं स्यात् क्षीराज्यगुडपाचितम् |\nघृतसिक्तं तु शुद्धान्नमभावे हविरुच्यते || १६६ ||\n\nअक्षारलवणं सिद्धं गुॢक्षीरफलान्वितम् |\nशान्तिके व्रतयज्ञे च संसाध्यं हविरुत्तमम् || १६७ ||\n\nपायसान्नं गुॢान्नं च मुद्गान्नं केवलोदनम् |\nदध्यन्नं च तिलान्नं च निशान्नं सर्वमिश्रितम् || १६८ ||\n\nइत्यष्टधा समुद्दिष्टं हविर्देवस्य संमतम् |\nसर्वमाज्येन संसिच्य सोपदंशं निवेदयेत् || १६९ ||\n\nतेषां संसाधनार्थं तु लोहजा वाऽथ मृण्मयाः |\nस्थालयः सशरावाश्च कल्पनीयाः पुरैव तु || १७० ||\n\nदेशिकेन्द्रकराह्गुष्ठजठरोत्थाङ्गुलेन तु |\nषोडशाङ्गुलकोन्मानाः स्थाल्यः स्युः पाककर्मणि || १७१ ||\n\nउच्छ्रायादुदरं तत्र द्वादशाह्गलसंमितम् |\nजठरे मूलविस्तारः कलया तुलितो भवेत् || १७२ ||\n\nअङ्गुलान्तरितं कार्यं कण्ठे सूत्रचतुष्टयम् |\nएवं लक्षणयुक्तायाः विस्तारोच्छ्रायमानयोः || १७३ ||\n\nअर्धाधिकं वा द्विगुणं मध्यमोत्तमवाञ्छया |\nएवमाकृतिरुद्दिष्टा स्थालीनां पाककर्मणि || १७४ ||\n\nशरावाणामथान्येषां लक्षणं श्रृणु सत्तम |\nअष्टाङ्गुलायतं सूत्रं भूमौ प्राप्य परिब्रमेत् || १७५ ||\n\nमध्यतो जठरं तस्य षोडशाङ्गलविस्तृतम् |\nअष्टाङ्गुलान्तमुच्छ्रायमर्धचन्द्रसमाकृति || १७६ ||\n\nकण्ठोच्चं त्र्यङ्गलं चोर्ध्वं वलयं द्व्यङ्गलं भवेत् |\nदशाङ्गुलं चास्यतारं वलयेन समन्वितम् || १७७ ||\n\nकण्ठोच्चादुदरोच्चान्तं ऋजुसूत्रद्वयेन तु |\nगुॢसिद्धं च कुर्वीत प्राग्वत् सूत्रचतुष्टयम् || १७८ ||\n\nहविः सङ्ख्यानुगुण्येन बह्वयः स्थाल्यस्तथेतराः |\nतथोपदंशपात्राणां सर्वेषामास्यविस्तृतेः || १७९ ||\n\nअधिकान्यपिधानानि तत्तद्द्रव्यमयानि च |\nसुवृत्तानि पिधेयानि पादचन्द्राकृतीनि च || १८० ||\n\nतथा पाकोपयोग्यानि पात्राण्यन्यानि सत्तम |\nप्राग्वन्मद्याद्यपेक्षायां समभ्यूह्य प्रकल्पयेत् || १८१ ||\n\nघृततप्तोपदंशार्थमम्बरीषमथायसम् |\nजलद्रोण्यः कटाहाश्च बहवः क्षीरपाचने || १८२ ||\n\nघृतपाके तथापूपसाधने पात्रसञ्चयम् |\nअन्यानि च समुत्पाद्य द्रर्व्यादीनि विधानतः || १८३ ||\n\nप्रारभेत हविःपाकं वक्ष्यमाणेन वर्त्मना |\nआहृत्योदनपाकाग्निं कुण्डादौपासनानलात् || १८४ ||\n\nचुल्यां निधाय तारेण सप्ततेग्न इतीरयन् |\nइन्धनानि विनिक्षिप्य यज्ञदारुमयानि च || १८५ ||\n\nक्रिमिकीटादिहीनानि ज्योतिरात्री तिमन्त्रतः |\nप्रज्वाल्य व्यजनेनैव ततः स्थालीश्च ताम्रजाः || १८६ ||\n\nप्रक्षाल्य तिन्त्रिणीतोयैः केवलैर्मृण्मयांस्ततः |\nप्रक्षाल्य द्वादशार्णेन वीर्यमन्त्रेण मन्त्रवित् || १८७ ||\n\nघृतेनालेपयेत्तासामन्तरं व्यूहविद्यया |\nतण्डुलान् प्रक्षिपेत्तासु गायत्र्या विष्णुपूर्वया || १८८ ||\n\nअंभस्यपार इति चमन्त्रेण स हृदा पुनः |\nजलेनापूरयेदूर्ध्वे तण्डुलान् प्रतिपात्रगान् || १८९ ||\n\nतण्डुलाढकमानस्य षटप्रस्थमुदकं भवेत् |\nकर्मारंभेण ताःस्थालीश्चुल्यामारोपयेत्ततः || १९० ||\n\nचक्रमन्त्रेणापिधानीस्ताः संछाद्य यथाक्रमम् |\nपाककाले समुद्धाट्य वीर्यमन्त्रेण तुद्ध्वनिम् || १९१ ||\n\nनिरीक्ष्य नेत्तमन्त्रेण दर्व्या मूलं समुद्धरन् |\nचतुर्धा वर्तयेच्चैव चक्रेणाच्छादयेत् पुनः || १९२ ||\n\nपव्के जलमविस्राव्य द्वादशार्णं समुच्चरन् |\nविद्रावितेन गव्येन हविषा चाभिघार्य च || १९३ ||\n\nशुचीन् सत्क्रियतेत्यादि मन्त्रेणाधारपृष्ठतः |\nशोधिते भूतले वाथ व्रीहिभिर्वा प्रसारिते || १९४ ||\n\nएवं हवींषि सिद्धानि पाणिभ्यामवरोप्य च |\nअस्त्राभिमन्त्रितेनैव बहिः प्रक्षाल्य वारिणा || १९५ ||\n\nतन्मन्त्रेतेन शुद्धेन वस्त्रेणोद्वर्तयेत्ततः |\nभस्मना मथितेनाद्भिर्वासुदेवादिवाचकैः || १९६ ||\n\nतर्जन्याद्यङ्गुलीभिश्च कुर्याद्दिक्षूर्ध्वपुण्ट्रकम् |\nसमाच्छाद्य पिधानैश्च वसनैः क्षाॢितैस्ततः || १९७ ||\n\nइत्युक्तं साधनं सम्यक् शुद्धान्नस्य विशेषतः |\nअन्येषां साधनं वक्ष्ये परमान्नपुरस्सरम् || १९८ ||\n\nतण्डुलस्य तु तुर्यांशं पायसे मुद्गसारकम् |\nतन्मानं घृतमुद्दिष्टं प्रागेव कथितं पयः || १९९ ||\n\nचतुर्गुणं तण्डुलाच्च खण्डचूर्णसमन्वितम् |\nसाधयेदुक्तमार्गेण समन्त्रं केवलोदने || २०० ||\n\nहंसः सुछिष दित्यत्र गोक्षीरस्य नियोजनम् |\nतदभावे नियोक्तव्यं नाॢिकेरोद्भवं पयः || २०१ ||\n\nअब्जागोजे ति तत्क्षेपः स्याद्गव्यप्रतियोजने |\nगुडान्नपाचने क्षीरमपहायैक्षवं रसम् || २०२ ||\n\nकथितं गुडखण्डं वा क्षीरमानानुसारतः |\nक्षीरप्रक्षेपमन्त्रेण गुडादीनि नियोजयेत् || २०३ ||\n\nमुद्गान्ने तण्डुलं सम्यक् मुद्गसारं नियोजयेत् |\nशुद्धान्ने तु पुरा प्रोक्तं विशेषेण घृताप्लुतम् || २०४ ||\n\nदध्योदने दधिक्षेपः क्षीरार्धपरिसंमितः |\nकदॢीपनसाम्रादिगुडखण्डसमन्वितम् || २०५ ||\n\nखण्डचूर्णसमोपेतं कृसरान्ने तु मुद्गकम् |\nआढकस्य हरिद्रान्ने निशापिष्टं पलं भवेत् || २०६ ||\n\nमुद्गसारसमोपेतं गुडखण्डादिसंयुतम् |\nमिश्रान्ने योजयेत् किंचित् क्षीराज्यघृतसंप्लुतम् || २०७ ||\n\nशान्त्यर्थं पयसा मिश्रं पुष्ठ्यर्थे गुडमिश्रितम् |\nवश्यार्थे मुद्गसारोत्थमाकृष्टौ दधिमिश्रितम् || २०८ ||\n\nकृसरान्नं तु पित्र्यर्थे मारणोच्चाटनेऽपि च |\nस्तंभने च हरिद्रान्नं मिश्रान्नं मोहने भवेत् || २०९ ||\n\nसाधारणं तु शुद्धान्नं यात्रासु मृगयादिके |\nविशेषेण तु दध्यन्नं हेमराजतपात्रगम् || २१० ||\n\nमरीचिशुण्ठीलिकुचतिन्त्रिणीरसमिश्रितम् |\nचूर्णेन जीरकोत्थेन संस्कुर्याद्रसवस्तुभिः || २११ ||\n\nरसभेदसमुत्थानि पनसद्वितयोद्भवम् |\nचूतभेदसमुत्थानि नातिपव्कानि कालतः || २१२ ||\n\nबृहत्युर्वारुवार्ताककूष्माण्डप्रभवानि च |\nकारवल्लीलतोत्थानि कार्कोटप्रभवानि च || २१३ ||\n\nपटोलद्वितयोत्थानि कोशातक्युद्भवे तथा |\nअलाबुकर्करीनिम्बभेदोत्थं तिन्त्रिणीफलम् || २१४ ||\n\nक्षुद्रकन्दसमेतं च वल्लीकन्दद्वयं तथा |\nसूरणद्वयकन्दं च तथा पिण्डारकद्वयम् || २१५ ||\n\nपझोत्पलसमुत्थं च हविर्योग्यं विशेषतः |\nउच्छिष्टं कृमिदष्टं च शिवाद्यैर्दंशितं तथा || २१६ ||\n\nघ्रातं लालाजलस्पृष्टममेध्यस्थलसंभवम् |\nपादस्पृष्टमकालोत्थमाहृतं चाशुचिस्थले || २१७ ||\n\nभुक्तशेषं तथाऽस्पृश्यस्पृष्टं दत्तावशेषकम् |\nपरीक्ष्य बहुधा मन्त्री वर्जयेत् पाककर्मणि || २१८ ||\n\nजीवन्तीं वास्तुकं शाकं कारवल्लीदलं तथा |\nतुम्बीदलं च पिण्डीं च चमू मुद्गदलानि च || २१९ ||\n\nशाकिनीं शतपर्वाण तथैव श्वासमर्दितम् |\nआगस्त्यं पाचयेच्छाकं विहितं ब्राह्नणस्य च || २२० ||\n\nएकमूलानि चान्यानि गृह्णीयादनिषेधने |\nझेदयित्वा लवित्रेण वीर्यमन्त्रं समुच्चरन् || २२१ ||\n\nनिरीक्ष्य कृमिकीटादीन् शाकांश्च बहुधा तथा |\nप्रक्षाल्य तेषु पात्रेषु निधाय बहुधा जलैः || २२२ ||\n\nप्राग्वत् स्थालीषु निक्षिप्य प्रत्येकं वाऽथ मिश्रितम् |\nसैन्धवैः समरीचैश्च सर्षपैर्जीरकैरपि || २२३ ||\n\nश्रीपर्णीदलसंमिश्रैः पयोभिर्नालिकेरजैः |\nतत्फलैरपि संघृष्टैर्मृदुभिर्घृतमिश्रितैः || २२४ ||\n\nमसूरमाषनिम्बादिमुद्गभेदसमन्वितम् |\nसयूषान् मुद्गभेदादीनयूषान् लवणादिभिः || २२५ ||\n\nरसभेदैः समेतांश्च साधयेत्तदनन्तरम् |\nत्वचो व्यपोह्य मुद्गोत्थैः सारैः क्षीरेण पाचितैः || २२६ ||\n\nमरीचजीरलवणैर्घृतयुक्तैश्च मर्दितैः |\nदर्व्यादिभिस्च संस्कुर्यात् गुल्माषं सरसं यथा || २२७ ||\n\nस्थालीशरावपूर्णेषु पाचितानि पुरैव तु |\nकदॢीपनसादीनि नाॢिकेरफलानि च || २२८ ||\n\nकूश्माण्डबृहतीपूगकारवल्लीफलानि च |\nक्षुद्रकन्दसमेतानि वल्लीपिण्डारकानि च || २२९ ||\n\nअम्बरीषादिपात्रेषु विततेषु समन्ततः |\nघृतलिप्तेषु तप्तेषु समारोप्य प्रसार्य च || २३० ||\n\nचूर्णीभूतैर्मरीचैश्च जीरकेन घृतेन च |\nप्रतापितानि स्निग्धानि दर्व्यालोड्य पुनः पुनः || २३१ ||\n\nस्थापनीयानि भाण्डेषु छादितान्यम्बरादिभिः |\nआब्रादीनि च शुष्काणि अशुष्काणि फलानि च || २३२ ||\n\nतिन्त्रिणीगुडमिश्राणि मरीचैर्जीरकैरपि |\nनाॢिकेरोत्थपयसा सर्षपैः पेषितैरपि || २३३ ||\n\nस्थापयेदाम्रसारोत्थं लवणेन समन्वितम् |\nश्रृह्गिबेरं तथार्द्रं च दॢितं रहितं च वा || २३४ ||\n\nवासितं लवणोपेतं लिकुचोत्थरसेन तु |\nकदॢीपनसाम्राणां केवलानि फलानि च || २३५ ||\n\nगोधूमशालिजैः पिष्टैर्गुडपाकेन लोलितैः |\nपाचितैर्मुद्गसारैश्च शकलैर्नाॢिकेरजैः || २३६ ||\n\nजीरकैः समरीचैश्च घृतेऽपूपानि पाचयेत् |\nसुवृत्तान्याम्रतुल्यानि धात्रीफलसमानि च || २३७ ||\n\nन्यग्रोधफलतुल्यानि लिकुचाद्याकृतीनि च |\nअन्तर्निक्षिप्तमुद्गानि रसवन्ति समन्ततः || २३८ ||\n\nगुडपिष्टेन बद्धानि नाॢिकेराकृतीनि च |\nनानाभेदसमुत्थानि घृतेऽपूपानि साधयेत् || २३९ ||\n\nशालिव्रीहिसमुत्थाश्च शालिषु स्फुटितानि च |\nलघूनि वह्णितप्तानि गुडपाकान्वितानि च || २४० ||\n\nचूर्णितैश्च मरीचैश्च जीरकैः खण्डितैरपि |\nनाॢिकेरफलैः शुष्कैः पृथुकानि च साधयेत् || २४१ ||\n\nभर्जितैः शालिपिष्टैश्च मिश्रितैर्जीरकादिना |\nलोॢितैर्गुडपाकेन पिण्डीभूतैः पृथक् पृथक् || २४२ ||\n\nसक्तु स्यात् साधितं तद्वत्तिलैः पिण्डः सुभर्जितैः |\nतिलपिण्ड इति ख्यातःसदा देवस्य संमतः || २४३ ||\n\nसुश्रृतं च घनीभूतं खण्डचूर्णसमन्वितम् |\nक्षीरं च मधुसर्पिर्भ्यां संपृत्क्तं सुघनं दधि || २४४ ||\n\nतरुणैः शकलीभूतैरुर्वारुसहकारयोः |\nरूक्षसर्षपसंमिश्रं समरीचं तथा दधि || २४५ ||\n\nपृथक्पात्रगतं शुद्धं गाॢितं माक्षिकं मधु |\nद्राक्षापनसरंभाम्रसमुत्थैर्मर्दितै रसैः || २४६ ||\n\nलोॢितं गुॢखण्डेन जीरकादिसमन्वितम् |\nरसालमेतद्विज्ञेयं दधिमिश्रं तु पानकम् || २४७ ||\n\nकेवलं दधिसंमिश्रं वारिणा तत्समेन तु |\nकेवलं दधिसंमिश्रं वारिणा तत्समेन तु |\nमथितं समरीचं च लवणैश्चाधिवासितम् || २४८ ||\n\nकण्डचूर्णसमोपेतं पानकं श्रमशान्तिकृत् |\nअन्नानामपि संस्कारे पुरा मन्त्राः प्रकीर्तिताः || २४९ ||\n\nतदन्येषां तु संस्कारो द्वादशार्णेन वा हृदा |\nसाङ्गेन मूलमन्त्रेण सर्वं संसाधयीत वा || २५० ||\n\nविष्णुगायत्रिया वाऽथ पञ्चोपनिषदाथवा |\nसंसाध्य परमान्नाद्यमुपदंशान्वितं क्रमात् || २५१ ||\n\nफलकादिषु संस्थाप्य चोर्ध्वपुण्ड्राद्यलंकृतम् |\nमहानसद्वारभूमेरालयद्वारपश्चिमम् || २५२ ||\n\nगोमयेनानुलिप्तेन सुधाचूर्णेन शोभिना |\nपथास्त्रमन्त्रसंजप्तवारिधारापुरस्सरम् || २५३ ||\n\nशह्खतूर्यादिघोषेण तथा मङ्गॢगीतिभिः |\nप्रदीपच्छत्रयुक्तैश्च हविःपालनतत्परैः || २५४ ||\n\nवेत्रपाणिभिरन्यैश्च नास्तिकोत्सारणोद्यतैः |\nस्नाताः शुक्लाम्बरा दक्षाः कृतपादावनेजनाः || २५५ ||\n\nस्वाचान्ताः कुशहस्ताश्च मृदा वा चन्दनादिना |\nधृतोर्ध्वपुण्ट्रा नियताः मनोवाक्कायकर्मभिः || २५६ ||\n\nसितकञ्चुकधर्तारः स्थगितानननासिकाः |\nवलमन्त्रेण भाण्डानि वहेयुः परिचारकाः || २५७ ||\n\nमूलालयाग्रदेशस्थमण्टपे विततेऽथवा |\nप्रथमावरणे धाम्नो दक्षिणे माॢिकावनौ || २५८ ||\n\nसुगुप्ते सुवितानाढ्ये दीपमालाद्यलंकृते |\nप्रदेशे वस्त्रसञ्छन्ने स्थाप्यानि फलकादिके || २५९ ||\n\nहविः प्रमाणतुल्याश्च हेमराजतकाम्रजाः |\nस्थालिकाश्च यथालिप्ताः प्रक्षाल्यास्त्रेण वारिणा || २६० ||\n\nपाणिना दक्षिणेनैव परामृश्य च तेन च |\nतारेण तासु निक्षेप्या धाराऽज्यस्य समन्ततः || २६१ ||\n\nस्थालीभ्यः समुपाहृत्य दर्व्या हेमादिक्लृप्तया |\nतदूर्ध्वे निक्षिपेन्मौनी पायसादीन्यनुक्रमात् || २६२ ||\n\nघृतेनाप्लाव्य मधुरव्यञ्जनानि समन्ततः |\nदधिक्षीरादिपूर्णानि चषकाण्यूर्ध्वतो न्यसेत् || २६३ ||\n\nसिद्धान्यपूपभेदानि पृथुकादीनि यान्यपि |\nपानकानि विचित्राणि पृथक्पात्रगतानि च || २६४ ||\n\nकर्पूरचन्दनक्षोदप्रसूनैस्चाधिवासितम् |\nशीतलं वस्त्रसञ्छन्नं पानीयं करकादिषु || २६५ ||\n\nएकालवङ्गतक्कोलजातीपूगफलान्वितम् |\nकर्पूरतैलसंमिश्रं खण्डितं च क्षुरादिभिः || २६६ ||\n\nनागवल्लीदलोपेतं सचूर्णं चेन्दुसंयुतम् |\nताम्बूलं च प्रतिष्ठाप्य पात्रेष्वब्जाकृतीषु च || २६७ ||\n\nचन्दनादीनि गन्धानि तथा नानाविधाः स्रजः |\nस्थापयित्वा यथास्थानमाराधकमुखेन तु || २६८ ||\n\nविज्ञापयेयुर्देवस्य तत्तत्कर्माधिकारिणः |\nभोज्यासनाधिरूढस्य देवस्याराधकः स्वयम् || २६९ ||\n\nअर्घ्याद्यैः प्राग्वदभ्यर्च्य साध्यबीजावसानिकैः |\nद्वारस्याभ्यन्तरगते देवस्य पुरतः स्थले || २७० ||\n\nशोधिते चार्घ्यतोयेन चन्दनाद्यैश्च मण्डिते |\nमण्डले तु परिस्तीर्य तण्डुलानि यथारुचि || २७१ ||\n\nक्षालितं वस्त्रतुण्डं तु तदूर्ध्वे संप्रसार्य च |\nअन्नाधारं प्रतिष्ठाप्य तदूर्ध्वे लोहनिर्मितम् || २७२ ||\n\nऊर्ध्वतो वसनावद्धं तदूर्ध्वे स्रोतसंप्लुते |\nन्त्यसेवि परमान्नादि पात्राण्येकैकशः क्रमात् || २७३ ||\n\nतर्पणं तु प्रतिष्ठाप्य हस्तप्रक्षाॢनाम्भसा |\nकुर्याद्दक्षकरे दैवे प्रागुपस्तरणार्हणम् || २७४ ||\n\nततो देवादिमूर्तीनां हवींषि विनिवेदयेत् |\nप्रथमं पायसं पश्चात् गुडान्नं मुद्गभेदितम् || २७५ ||\n\nशुद्धान्नं तिलसंमिश्रं निशान्नं दधिमिश्रितम् |\nमिश्रान्नं च क्रमाद्दद्यादपूपानि तदन्तिमे || २७६ ||\n\nपृथुकानि च सक्तूनि तिलपिण्डान्वितानि च |\nकदॢीपनसादीनि फलानि विविधानि च || २७७ ||\n\nरसभेदसमेतानि पानकानि च तर्पणम् |\nनाॢिकेररसं चैव हस्तपक्षाॢिनं ततः || २७८ ||\n\nउपस्पर्शं च ताम्बूलं दत्वा प्रागुक्तमाचरेत् |\nराजभिर्हविषो नित्यं प्राचुर्ये कल्पिते सति || २७९ ||\n\nआधारेषु प्रतिष्ठाप्य वितते गर्ममन्दिरे |\nनिवेद्यानि यथायोगमन्यश्रा संकटे भुवि || २८० ||\n\nतदेकस्मिन् दृढाधारे वस्त्रच्छन्ने यथाक्रमम् |\nनिधाय विनिवेद्याय तथातमपनीय च || २८१ ||\n\nप्रोक्षिते चास्त्रमन्त्रेण निक्षेप्यं हविरन्तरम् |\nनिवेदयेद्यथापूर्वं बिशेषोऽत्र समीरितः || २८२ ||\n\nमन्त्रक्रियाविहीनं च गन्धदुष्टं विवर्णकम् |\nअतिपव्कमप्कं च विस्रावितजलं तथा || २८३ ||\n\nअदीक्षितैश्च पतितैरीक्षितं प्रतिलोमजैः |\nअत्युष्णमतिशीतं च प्रमाणरहितं तथा || २८४ ||\n\nसमुद्धृतं च निःशेषं मुखवातादिदूषितम् |\nव्यञ्जनादिविहीनं चाप्यपात्रस्थमघोपितम् || २८५ ||\n\nअन्तस्तण्डुलसंयुक्तं भिन्नभाण्डगतं तथा |\nअनाधारं परस्पृष्ठं अर्कतापहतं तथा || २८६ ||\n\nअङ्गारतुषसंयुक्तं केशपाषाणसंयुतम् |\nकृमिलोष्ठादिभिर्जुष्टं प्राण्यङ्गादिसमन्वितम् || २८७ ||\n\nअपूर्णपाकमाधाररहितव्ञ्जनोज्झितम् |\nगव्याज्यदधिनिर्मुक्तं काङ्क्षितं चेतरैर्जनैः || २८८ ||\n\nअपिधानविनिर्मुक्तं देवतान्तरसंमतम् |\nएवं दुष्टं हविर्बुध्वा प्रक्षिपे ज्जलमध्यतः || २८९ ||\n\nमोहात् त्यक्तं हविर्विष्णोः यदि दद्यात्तदर्चनम् |\nनिरर्थकं स्यात् कर्तॄणां विनाशश्च भवेद् ध्रुवम् || २९० ||\n\nतस्मात्तदैव मूलस्य सहस्रं जपमाचरेत् |\nततस्तत्राश्रयाणां च स्थापितानां विधानतः || २९१ ||\n\nविभवव्पूहमूर्तीनां मण्टपे गोपुरादिषु |\nस्थापितानां च मूर्तींनां प्रादुर्भावात्मनामपि || २९२ ||\n\nपूजितानां यथान्यायं सत्यादीना खगात्मनाम् |\nकुमुदादिगणेशानां द्वार्स्थानामपि सझनि || २९३ ||\n\nप्रतिष्ठितानां भक्तानां प्रागुक्तानां विधानतः |\nतत्तन्मन्त्रेण विधिवत्सिद्धान् च पृथक् पृथक् || २९४ ||\n\nहवींषि पायसादीनि क्रमेण विनिवेदयेत् |\nगारुडेनैव मन्त्रेण बल्यर्थं साधयेद्धविः || २९५ ||\n\nअन्येषां प्रणवेनैव सिद्धमन्नं निवेदयेत् |\nअग्निकार्यं हविस्साध्यं यथा मूलालयाकृतेः || २९६ ||\n\nसर्वाण्यपूपभेदानि नाग्निकार्ये हितानि वै |\nअन्यानि पायसादीनि नित्यनैमित्तिकादिषु || २९७ ||\n\nहोतव्यानि विशेषेण फलानि विविधानि च |\nभूतानां बलिदानेषु पायसादीनि नित्यशः || २९८ ||\n\nअपूपानि च सक्तूनि पृथुकानि फलानि च |\nतिलपिण्डसमेतानि मिश्रितान्यथवा पृथक् || २९९ ||\n\nदातव्यानि यथान्यायं तेषां तृप्तिकरं यतः |\nतेन कूरादिभिर्ब्रह्नन् उत्सवादिषु कर्मसु || ३०० ||\n\nतत्र तत्रोक्तविधिना बलिद्रव्याण्युपाहरेत् |\nअभावे सर्ववस्तूनां सोदकं केवलोदनम् || ३०१ ||\n\nतण्डुलं वोदकेनैव दातव्यं मन्त्रवित्तमैः |\nइति सम्यक् समाख्यातं हषिषां साधनादिकम् || ३०२ ||\n\nनिवेदनप्रकारस्च नित्ये मूलादिमूर्तिषु |\nतथाश्रयेषु प्रासारे बाह्यतो वाऽङ्कणादिकैः || ३०३ ||\n\nप्रासादेषु च क्लृप्तेषु स्थापितेष्वाश्रयादिषु |\nप्राकारगोपुरद्वारमम्टपेषु समन्ततः || ३०४ ||\n\nविभवव्यूहबिम्बेषु तथाङ्गालयमूर्तिषु |\nप्रासादाभ्यन्तरस्थानां देवतानां यथार्चने || ३०५ ||\n\nनिवेदनार्थं नादद्यात् द्वारबाह्ये प्रतिष्टितम् |\nनिषिद्धान्नं निवेद्यं तद् दूषितं राक्षसादिभि || ३०६ ||\n\nदेवेन प्रागनुज्ञातं रक्षसां दितिजन्मनाम् |\nअन्येषां भरणीयानां भूतानां पिशिताशिनाम् || ३०७ ||\n\nतस्यात्तत्स्था अनादेया बलवीर्यादिशक्तयः |\nविभूत्या वाऽविभूत्या वा हविषः प्राप्तये पृथक् || ३०८ ||\n\nपृथक्पात्रगतं सिद्धं द्वारस्यान्ते निवेशितम् |\nनिवेदनीयं क्रमशः परमान्नपुरुस्सरम् || ३०९ ||\n\nकाम्ये नैमित्तिकेप्येव महतो हविषोर्चने |\nप्रासादाभ्यन्तरस्थस्य सकर्मार्चादिकस्य च || ३१० ||\n\nआढ्यैर्द्विजातिभूपाद्यैः यथाविभवमादरात् |\nनिवेदनीयं यद्येकं पात्रस्थं मूलकौतुके || ३११ ||\n\nअन्नपूरं प्रतिष्टाप्य प्रासादाग्रस्थमण्डपे |\nमूलमूर्तिं समभ्यर्च्य कर्मार्चाभिः सशक्तिभिः || ३१२ ||\n\nस्नापयेत् कर्मबिम्बस्थं कलशैः प्रागुदीरितैः |\nमूले प्राग्वत् पृथक्पात्रे निवेद्य च हविस्ततः || ३१३ ||\n\nकर्मबिम्बगतं देवमानीयाग्रस्थमण्डपे |\nतस्मिन्निवेदयेन्मन्त्री मूलमूर्त्यवलोकितम् || ३१४ ||\n\nमहद्धविश्च तत्रस्थं परमान्नादिसत्कृतम् |\nमखकौतुकपूर्वासु क्रमेणाब्यर्चितासु च || ३१५ ||\n\nनिवेद्य च यथायोगं पात्रस्थानि पृथक् पृथक् |\nवत्सरोत्सवपूर्वेषु नानावैशेषिकेष्वपि || ३१६ ||\n\nयात्रामूर्ति समानीय बाल्यतो यत्रकुत्रचित् |\nविस्तरेणार्चयित्वा तु महदन्नं निवेदयेत् || ३१७ ||\n\nतदर्थं विधिवत् कुर्यात् स्नपनं स्नानकौतुके |\nमृगयाद्युत्सवे प्राप्ते बहिरुद्यानभूमिषु || ३१८ ||\n\nमहोदनसपर्यार्थमालयाभ्यन्तरस्थिते |\nस्नापयेद्विधिवन्मन्त्री तद्बिम्बं स्नानमण्टपे || ३१९ ||\n\nद्वादश्यादिषु कालेषु तथा च अवणादिषु |\nवत्सरोत्सवनिष्ठेषु नानावैशेषिकेष्वपि || ३२० ||\n\nसाधनं हविषामेतत् साधारणमुदाहृतम् |\nअथोत्सबार्चामानीत्र कुत्रचिन्मण्टपादिके || ३२१ ||\n\nयथाविधि समाराध्य बहुधा पायसादिना |\nयथालब्धेन चान्नेन प्रीणेयेद्भक्तिपूर्वकम् || ३२२ ||\n\nविशेषमथ वक्ष्यामि महतो हविषोर्चने |\nनित्ये महाहविर्यागो न च कार्यो हितैषिभिः || ३२३ ||\n\nवितते गर्भगेहे वा प्रासादाग्रस्थमण्‍टपे |\nबाह्यतः स्नपनाद्यर्थं यागार्थं वा प्रकल्पिते || ३२४ ||\n\nप्रागुक्तेन प्रमाणेन त्वेकपात्रे समर्पितम् |\nयत्तन्महाहविः प्रोक्तं हरेः प्रीतिकरं सदा || ३२५ ||\n\nप्रासादाभ्यन्तरे कल्प्यमुपपात्रोज्झितं हविः |\nतदन्यत्र विशेषेण विस्तृतं परिकल्पयेत् || ३२६ ||\n\nमूलमूर्तिं पुराऽभ्यर्च्य तदर्थं मन्त्रवित्तमः |\nअभ्यर्च्यार्घ्यादिभिर्मन्त्रैः प्राग्वद्धूपान्तिमैस्ततः || ३२७ ||\n\nतस्मात् स्नपनबिम्बस्य हृदयाम्भोरुहोदरे |\nचिच्छक्तिमवतीर्याथ तथाचोत्सवकौतुके || ३२८ ||\n\nसमभ्यर्च्य यथा पूर्वमानीय स्नानमण्टपे |\nस्नानकौतुकमासाद्य कलशैरभिषिच्य च || ३२९ ||\n\nनिवेद्य च हविः पश्चादानयेद्गर्भमन्दिरम् |\nतस्मिन् विनय्स्य तन्मन्त्रं मूलमूर्तौ नियोजयेत् || ३३० ||\n\nयानादौ तु समारोप्य उत्सवार्चामलङ्कृताम् |\nयागार्थमण्टपे वाथ नयेदास्थानमण्टपे || ३३१ ||\n\nहेमादिनिर्मिते तत्र वितते भद्रविष्टरे |\nसमारोप्य चदेवेशं महद्भिर्भोगसञ्चयैः || ३३२ ||\n\nप्रदक्षिणप्रणामान्तैर्मूलमन्त्रेण देशिकः |\nसमाराध्यार्घ्यपुष्पाद्यैस्तोयदानपुरस्सरम् || ३३३ ||\n\nदद्यात्तदादिनो भोगान् मात्रान्तांश्च निवेदितान् |\nनिवेदनार्थं हविषां मण्टपं विस्तृतं कृतम् || ३३४ ||\n\nवितानद्वजपूर्वैश्च यथा यवनिकापटैः |\nअलंकृतं मध्यभूमौ हविष्पूरप्रमाणतः || ३३५ ||\n\nकुर्यात्तालोच्छ्रयां कुर्यात्तालोच्छ्रयां वेदिमुपपीठसमाकृतिम् |\nइष्टकाद्यैश्च तुर्यश्रां दृढां समतलां शुभाम् || ३३६ ||\n\nगोमयेन समालिप्य सुधाद्यैर्वर्णकैरपि |\nपिष्टचूर्णैश्च परितः शोभयित्वा च पश्चिमे || ३३७ ||\n\nदुकूलतूलसञ्छन्नं मसूरकसमन्वितम् |\nभोज्यासनं प्रतिष्ठाप्य नात्युच्चं नातिनीचकम् || ३३८ ||\n\nसाधितानि यथापूर्वं हविः पात्राणि पाचकाः |\nपरमान्नाद्युपेतानि सोपदंशफलानि च || ३३९ ||\n\nभक्ष्यभोज्यसमेतानि मधुरादिरसानि च |\nछत्रदीपसमोपेतभेरीपटहनिःस्वनैः || ३४० ||\n\nशङ्खश्रृङ्गादिघोषेण दुर्जनोत्सारणोद्यतैः |\nपुरावच्छोधितेनैव यथा वै गोमयादिना || ३४१ ||\n\nसूत्रितेन सुधाचूर्णैः पार्श्वयोरस्त्रवारिणा |\nप्रोक्षितेन पवित्रज्ञैः ततस्तस्मान्महानसात् || ३४२ ||\n\nअनुधारापदं प्रोक्तं निनयेद्यागमण्टपम् |\nयातुवारुणमद्ये वा सोमसामीरणान्तरे || ३४३ ||\n\nशालिव्रीहिपरिस्तीर्णे स्थले मखतरूद्भवे |\nफलके संप्रतिष्ठाप्य वस्त्रच्छन्नेऽस्त्रमन्त्रिते || ३४४ ||\n\nततो वेद्यां परिस्तीर्य तण्डुलाञ्छालिसंभवान् |\nकंसादि धातवो नेष्टा महोदननिवेदने || ३४५ ||\n\nअच्छिन्नानि सुपूतानि कदल्यादिदलानि वा |\nप्रागग्राण्युदगग्राणि बहुशः क्षाॢितानि च || ३४६ ||\n\nनिधाया च यथापूर्वमुपस्तीर्य घृतेन तु |\nपात्रेष्वन्येष्वथादाय दर्व्या मूलेन तद्धविः || ३४७ ||\n\nमध्यगे वितते पात्रे प्रतिष्ठाप्य यथाक्रमम् |\nसुवृत्तं चतुरक्षं वा दर्व्या तं सेचयेत्ततः || ३४८ ||\n\nसंस्कृतैर्घूतपूरैश्च विद्रुतैर्वातशीतॢैः |\nमूलमन्त्रं समुच्चार्य पुनरप्यभिघार्य च || ३४९ ||\n\nपरितो मुद्गभेदेन गुल्भाषं हृदयेन तु |\nगुडखण्डानि शिरसा खण्डचूर्णान्वितानि च || ३५० ||\n\nउपदंशानि शिखया पाचितानि यथाविधि |\nकदलीपनसाम्राणि फलानि विविधानि च || ३५१ ||\n\nकालपव्कानि हृद्यानि कवचं समुदीरयन् |\nघृततप्तोपदंशानि तदूर्ध्वे नेत्र मुच्चरन् || ३५२ ||\n\nपुटीकृते तदूर्ध्वे तु वीर्यमन्त्रेण साधितम् |\nचूर्णितैःसमरीचैश्च जीरकैश्च गुॢान्वितैः || ३५३ ||\n\nदधिपूरं तु संपूर्य खण्डचूर्णसमन्वितम् |\nएवं प्रतिष्ठिते पूर्वमेकपात्रे महाहविः || ३५४ ||\n\nपूरितान्युप पात्राणि परितः पायसादिभिः |\nप्राग्वद्घृतोपदंशाद्यैश्चाधारेषु निवेशयेत् || ३५५ ||\n\nमहान्नस्य तु पाश्चात्यप्रमुखासु दिशास्वपि |\nद्वन्द्वयोगेन निक्षेप्यं पायसादिकमष्टकम् || ३५६ ||\n\nएकैकं ह्रासयेद्वाथ क्षीरान्नादिचतुष्टयम् |\nतत्तत्स्थानेषु शुद्धान्नमपूपादीनि विन्यसेत् || ३५७ ||\n\nपायसान्नं गुडान्नं वा मुद्गान्नं केवलोदनम् |\nस्थाप्यं वा मध्यकल्पे तु पाश्चाप्यादिष्वनुक्रमात् || ३५८ ||\n\nमुद्गान्नं मधुरं वाथ क्षीरान्नादित्रिकं तु वा |\nगुॢपायसयोरेकं शुद्धान्नं वाथवार्पयेत् || ३५९ ||\n\nअनुकल्पेन शुद्धान्नं भक्तिश्रद्धावशेन तु |\nयथाकल्पं तु संकल्प्य पायसादिष्वथेच्छया || ३६० ||\n\nसुगन्धिशालिसंपन्नमभावाच्छालिसंभवम् |\nमध्यतो घृतसंपूर्णसौवर्णचषकान्वितम् || ३६१ ||\n\nपात्रं पाश्चात्यदिङ्मध्ये व्यञ्जनादि परिष्कृतम् |\nप्रापणार्थं प्रतिष्ठाप्यमुच्चाधारोपरिस्थितम् || ३६२ ||\n\nमध्यतः पायसद्रोणीं गुॢान्नपरिपूरिताम् |\nप्रतिष्ठाप्याथ परितस्त्वन्यान्यूह्य प्रकल्पयेत् || ३६३ ||\n\nपानीयं गन्धपुष्पाद्यैर्वासितं करकादिषु |\nप्रच्छादनाम्बरादिनि मण्‍टपस्य तु दक्षिणे || ३६४ ||\n\nमधुपर्कं च गोमात्रा साध्यबीजानि पश्चिमे |\nताम्बूलतिलरत्ना र्थमात्रा गन्धस्रगादयः || ३६५ ||\n\nयागद्रव्याणि चान्यानि त्वक्षसूत्रादिकानि च |\nस्थापयित्वोत्तरस्यां च ततस्तत्कर्मकारिभिः || ३६६ ||\n\nपूजितस्य विशेषेण देवस्य पुरतः स्थितः |\nविज्ञापयेद्देशिकेन्द्रः प्रणतः पुरुषोत्तमम् || ३६७ ||\n\nभगवन् पुण्डरीकाक्ष सच्चिदानन्दलक्षण |\nबलवीर्यमयैर्भोगैर्नित्यतृप्तस्त्वमव्ययः || ३६८ ||\n\nतथापि चात्मसिध्यर्थं महता हविषाऽधुना |\nभवन्तं तर्पयिष्यामि संपूर्णं तत् प्रकल्पितम् || ३६९ ||\n\nअनुग्रहार्थं भक्तानां भोक्तुप्रासादय प्रभो |\nविज्ञाप्यैवं ततः पश्चात्प्राग्बन्नीराजयेद्विभुम् || ३७० ||\n\nस्वर्णादिनिर्मिते याने देवमारोप्य मूर्तिपाः |\nसर्वालङ्कारसंयुक्तं नयेयुर्भोजनास्पदम् || ३७१ ||\n\nआरोपयित्वा प्रागास्यं तत्रस्थे भोजनासने |\nअर्घ्यं पाद्यं तथाचामं प्रदद्यात् सप्रतिग्रहम् || ३७२ ||\n\nप्रच्छादनपटं चाथ मधुपर्कं यथाविधि |\nगोमात्रां साध्यबीजानि दत्वाऽचामजलेन तु || ३७३ ||\n\nहस्तौ प्रक्षाल्य देवस्य पानीयं चार्घ्यवारिणा |\nप्रतिष्ठाप्य समासीनः पीठे देवस्य दक्षिणे || ३७४ ||\n\nअथार्हणजलं त्वर्घ्यादुद्धृतं विनिवेदयेत् |\nविलोक्य नेत्रमन्त्रेण पृथक् पात्रगणान्वितम् || ३७५ ||\n\nसव्यञ्जनं सभक्ष्यं च परमान्नादिकं हविः |\nपवित्रेण समभ्युक्ष्य शतधारेण पूर्ववत् || ३७६ ||\n\nदहनाप्यायने कृत्वा सर्वं सुरभिमुद्रया |\nध्यात्वा तन्मन्त्रमुच्चार्य त्वमृतीकृत्य तद्गतम् || ३७७ ||\n\nबलं वीर्यं च तेजश्च त्वर्घ्यपुष्पं समुत्क्षिपेत् |\nकवचेन च सास्त्रेण नेत्रमन्त्रेण भावयेत् || ३७८ ||\n\nततः स्वदक्षिणे हस्ते विज्ञानैश्वर्यशक्तयः |\nस्मर्तव्याः स्वस्वमन्त्रेण भोजकाः करणात्मकाः || ३७९ ||\n\nतेनाथ विष्णुहस्तेन परमान्नपुरस्सरम् |\nस्पृष्ट्वा स्पृष्ट्वा यथायोगं बद्धया ग्रासमुद्रया || ३८० ||\n\nनिवेदनीया वै विष्णोरन्नमूर्त्यन्तरस्थिताः |\nरसरूपादिभेदोत्थास्तेजोवीर्यबलात्मकाः || ३८१ ||\n\nषाड्गुण्यविग्रहस्यापि देवस्यार्चाभिमानिनः |\nप्रीणनं परमं ह्येतद्धविर्मन्त्रैः सुसंस्कृतम् || ३८२ ||\n\nज्ञात्वैवं शंखश्रृङ्गादिभेरीपटहनिःस्वनैः |\nघण्टारवसमेताभिर्मङ्गलाबिश्च गीतिभिः || ३८३ ||\n\nश्रुतिस्मृतीतिहासानां भगवद्गुणशंसिनाम् |\nस्तोत्राणां च पुराणानां वैष्णवानां च निःस्वनैः || ३८४ ||\n\nप्रदक्षिणक्रमेणैव पायसाद्युपपात्रकम् |\nप्रभूतान्नं ततः पश्चात् प्रापणान्नपुरस्सरम् || ३८५ ||\n\nभक्ष्याण्यपूपपूर्वाणि भोज्यानि च फलानि च |\nलेह्यानि मधुपूर्वाणि चोष्याण्याम्रादिकान्यपि || ३८६ ||\n\nपेयानि क्षीरपूर्वाणि अनुपानान्वितानि च |\nविनिवेद्य च देवाय विन्यस्तान्योदनोपरि || ३८७ ||\n\nबलवीर्यादिसन्मन्त्रान् सवीर्यादिविवर्जितान् |\nओमित्युपाहरेन्मन्त्री ततः संहृतिमुद्रया || ३८८ ||\n\nपूर्णात्पूर्णमिति प्राज्ञो जप्त्वा मन्त्रं समाहितः |\nसुतृप्तं भावयेद्देवं सुतृप्तमिति चोच्चरन् || ३८९ ||\n\nशीतलं तर्पणजलं शङ्खशुक्त्याकृतिष्वपि |\nपात्रेषु पूरितं तर्प्य चूर्णं निष्पुंसनाय च || ३९० ||\n\nतदर्थं शाटकं चाथ हस्तप्रक्षालनं ततः |\nसमाचमनतोयं च घृष्टकर्पूरभावितम् || ३९१ ||\n\nचन्दनं करशुध्यर्थं मात्रां करसमुद्भवाम् |\nसरत्नां विनिवेद्याथ ताम्बूलं शशिभावितम् || ३९२ ||\n\nदत्वाऽथ मूलमुद्रां तु दर्शयेन्मूलमुच्चरन् |\nजपं कृत्वा यथापूर्वमर्घ्याद्यैर्धूपपश्चिमैः || ३९३ ||\n\nसमभ्यर्च्य समाहूय गुरुपूर्वांश्च साधकान् |\nसिद्धान्तनिरतांस्चाथ पञ्चकालपरायणान् || ३९४ ||\n\nदीक्षितांश्च यथान्यायं त्रैविद्यांस्तदभावतः |\nअर्घ्यानुलेपनाभ्यां तु स्रग्वरैर्धूपपश्चिमैः || ३९५ ||\n\nसमभ्यर्च्य ततस्तेषां दद्यादर्घ्योदकं करे |\nपरितः पायसादीनि पात्रस्थानि पृथक् पृथक् || ३९६ ||\n\nमहोदनं च मध्यस्थं चतुर्धा संविभज्य च |\nप्रयच्छेदकमंशं तु कारिभ्यः श्रेयसे ततः || ३९७ ||\n\nद्वितीयमोदनं दद्यात् सेनेशाय ततः परम् |\nतृतीयमन्नं दातव्यं सर्वेषां परिचारिणाम् || ३९८ ||\n\nचतुर्थं वैष्णवानां च देवायतनवासिनाम् |\nआराधकप्राशनार्थं प्रापणान्नं समाचरेत् || ३९९ ||\n\nगोमात्रां साध्यबीजानि शालिमुद्गादिकानि च |\nमात्रां च तिलरत्नोत्थां तथा चाच्छादनाम्बरम् || ४०० ||\n\nनिष्पुंसनपटं चाथ ताम्बूलं च विशेषतः |\nप्रयच्छेद्देशिकेन्द्राय नियुक्तायार्चने क्षणे || ४०१ ||\n\nमहाविभूतिर्देवेशः सर्वसङ्कल्पसिद्धिदः |\nयस्मात् प्रागात्मसात्कुर्याद्भोगशक्तिमनश्वरीम् || ४०२ ||\n\nव्यक्तां गुर्वादिवकत्रेण भुनक्ति तदनन्तरम् |\nतस्मान्निवेदितं सर्वं वासुदेवस्य वै विभोः || ४०३ ||\n\nप्रदद्याद् गुरुपूर्वेभ्यो नियतेभ्यः सदार्चने |\nरक्षणीयमभक्तेभ्यस्तद्दानं विष्णुयाजकैः || ४०४ ||\n\nप्रायश्चित्ती भवेद्दाता अपात्रप्रतिपादनात् |\nप्रक्षिपेज्जलमध्ये तु विष्वक्सेननिवेदितम् || ४०५ ||\n\nजलजानां तीरजानां जन्तूनां तृप्तयेऽथवा |\nजले किञ्चिद्विनिक्षिप्य शेषमन्नं तदग्रतः || ४०६ ||\n\nतद्धक्तानां द्विजातीनां निरतानां स्वकर्मसु |\nएवं सन्तर्प्य देवेशं महता हविषा ततः || ४०७ ||\n\nभोज्यासनगतं पश्चादन्यत्र शयनास्पदे |\nसुयितानपताकाढ्ये पुष्पमालाद्यलंकृते || ४०८ ||\n\nसर्वोपकरणोपेते पर्यङ्कस्योर्ध्वतो नयेत् |\nअपनीय च माल्यानि गन्धानि वसनानि च || ४०९ ||\n\nस्वयं किञ्चित् समादाय विष्वक्सेनस्य वै ततः |\nप्रदद्यादवशिष्टं तु पर्यङ्कस्थस्य वै विभोः || ४१० ||\n\nअर्घ्यं पाद्याम्बुना शाटीं तथा पादानुलेपनम् |\nसप्रतिग्रहमाचामं हस्तसंमार्जनाम्बरम् || ४११ ||\n\nदत्वा ततः सुगन्धैस्तु चन्दनाद्यैः समालभेत् |\nव्यजनैः श्रमशान्त्यर्थं संवीज्य च समन्ततः || ४१२ ||\n\nव्कथितं च मृगस्नेहं शशिचूर्णाधिवासितम् |\nमर्दयित्वाथ देवस्य केशपाशे प्रसारिते || ४१३ ||\n\nनानाविधैर्गन्धवद्भिः पुष्पैः संवलितान्तरम् |\nस्रग्भिर्नानाविधाभिश्च केशान् संवेष्टयेत्ततः || ४१४ ||\n\nनिवेदयेदपूपानि पृथुकानि फलानि च |\nपानकं तर्पणजलं नाॢिकेररसान्वितम् || ४१५ ||\n\nताम्बूलं शशिंसंयुक्तं साङ्गं विज्ञाप्य वै विभुम् |\nछत्रदीपान्वितो यायादर्घ्यभृत् पाचनालयम् || ४१६ ||\n\nतत्र नैमित्तिके कुण्‍डे नित्ये वा संस्कृते पुरा |\nतथैव संस्कृते वह्नौ प्राग्वत् संतर्पिते सति || ४१७ ||\n\nतस्मिन् ज्वाला जटाधारे हृद्गतं मन्त्रनायकम् |\nअवतीर्य समिद्भिश्च सप्तभिस्तर्पयेत्ततः || ४१८ ||\n\nपायसाद्यैर्विशेषेण पाचितैरखिलैरपि |\nशङ्खभेरीनिनादेन घण्टारवसमन्वितम् || ४१९ ||\n\nपूर्णाहूतिं ततो दद्यादाज्यस्याच्छिन्नधारया |\nकर्मशेषं समापाद्य दद्याच्छिष्टं चरुं गुरोः || ४२० ||\n\nततो देवान्तिकं प्राप्य होमकर्म समर्पयेत् |\nसंविभज्य पितॄन् प्राग्वत् संप्रदानसमन्वितम् || ४२१ ||\n\nअर्चयित्वार्घ्यगन्धाद्यैः प्राग्वत् कुर्यात् प्रदक्षिणम् |\nविज्ञाप्य यानगं कृत्वा देवमन्तः प्रवेशयेत् || ४२२ ||\n\nस्वस्थानस्थस्य देवस्य दद्यादर्घ्यादिकत्रयम् |\nतत्र संरोधितं मन्त्रं प्राग्वन्मूले नियोजयेत् || ४२३ ||\n\nतत्रापि पूजयेद्भोगैरर्घ्याद्यैर्धूपपश्चिमैः |\nततो विज्ञापयेद्देवं पुष्पाञ्जलिपुरस्सरम् || ४२४ ||\n\nपूजितोऽसि जगन्नाथ महता हविषा विभो |\nत्वदीये मयि वात्सल्यात् तृप्तो भवितुमर्हसि || ४२५ ||\n\nइति विज्ञाप्य देवस्य चरणाम्बुरुहद्वये |\nमूलमन्त्रं समुच्चार्य प्रक्षिपेत् कुसुमाञ्जलिम् || ४२६ ||\n\nमहोदनसपर्यादौ प्राप्ते नैमित्तिकादिषु |\nपूजनादुत्सवार्चायाः पुरस्ताद्वाथ पश्चिमात् || ४२७ ||\n\nसशक्तिकं मूलबिम्बं साङ्गं बिम्बं च साश्रयम् |\nविहगेशावृतिद्वारपालभक्तैः समन्वितम् || ४२८ ||\n\nविमानेषु बहिष्ठेषु मण्टपे गोपुरादिषु |\nविभवव्यूहमूर्तीनां स्थापितानां विधानतः || ४२९ ||\n\nप्राग्वत् संपूजनं कृत्वा महान्नं विनिवेदयेत् |\nमुख्यकल्पमिदं प्रोक्तं मध्यकल्पे यथाबलम् || ४३० ||\n\nएकैकस्याढकाद्येन मानेनान्नं प्रकल्येत् |\nमूलालयगतं देवं केवलं वा समचयेत् || ४३१ ||\n\nप्रासादस्थस्य नित्ये तु न संकल्प्यं महाहविः |\nतदर्थं बलियानं तु नाचर्तव्यं हितेच्छुना || ४३२ ||\n\nमहोदनं च स्नपने स्नपनं च महोदने |\nकर्तव्यमविनाभूतं द्वितयं मुख्यकल्पने || ४३३ ||\n\nअनुकल्पे तदन्योन्यमेकैकेन विना कृतम् |\nप्रभूतोदनयागार्थमन्ययागार्थमेव वा || ४३४ ||\n\nबिम्बे कस्मिंश्चिदावाह्य पूजिते तु यथाविधि |\nसमारब्धे समाप्तेऽस्मिन् यागेऽकस्माद् द्विजोत्तम || ४३५ ||\n\nअन्ये महाहविर्यागे प्राप्ते नैमित्तिकादिषु |\nदातव्यं तत्र मन्त्रज्ञैरन्यत्रोद्वासनादिकम् || ४३६ ||\n\nतत उद्वासयेदत्र स्नपनेऽप्येवमेव हि |\nमूलबिम्बे यथा देयं मन्त्रिभिस्तु महाहविः || ४३७ ||\n\nतृतीयावरणाद्बाह्ये तथैवाभ्यन्तरेऽपि वा |\nमहोत्सवविधौ दद्यात् कुत्रचिद्वा महाहविः || ४३८ ||\n\nमहताऽनेन हविषा भक्त्या यः पूजयेद्धरिम् |\nस भुक्त्वा विपुलान् भोगानिहं लोके चिरंतनान् || ४३९ ||\n\nकालान्तरेऽत्यये प्राप्ते प्राप्तं यात्यच्युतं पदम् |\nविशेषादभिषिक्तैश्च भूपैर्भूतहिते रतैः || ४४० ||\n\nविधिनानेन कर्तव्यं महोदनसमर्चनम् |\nप्राप्नुवन्ति च ते शश्वत् प्रतिभूपालमण्डलम् || ४४१ ||\n"
}