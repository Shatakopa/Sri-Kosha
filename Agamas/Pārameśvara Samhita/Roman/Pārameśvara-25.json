{
    "filename": "Pārameśvara-25.txt",
    "content": "śrīḥ |\n\npañcaviṃśo'dhyāyaḥ |\n\nsanakaḥ |\nbhagavan samyagākhyātaṃ sudarśananṛsihnayoḥ |\nmantrarūpaṃ mahāyantraṃ bhajatāmīpsitapradam || 1 ||\n \ntasmādbhajanarūpaṃ ca vada sānugraho'si me |\nśāṇḍilya |\nhitāya sarvalokānāṃ yantrametadudāhṛtamū || 2 ||\n \nvidhinā pūjito yena sarvaṃ tena samāpyate |\nmayā te śrotukāmāya vaṣyate yajanakramaḥ || 3 ||\n \nprāgvatsnānādikaṃ kṛtvā praviśya yajanālayam |\nprakṣālya pādāvācamya sottarīyaḥ svalaṃkṛtaḥ || 4 ||\n \ndhṛtordhvapuṇḍraḥ kusumaiḥ dvārsathānabhyarcya pūrvavat |\nkavāṭoddhāṭanaṃ kṛtvā praviśyābhyantare vibhum || 5 ||\n \npraṇipatya ca gāyatryā pāṇiprakṣāḷanādimam |\narcāyāṃ viṣṭare yantre kṛtvā mārgatrayaṃ tataḥ || 6 ||\n \nprāsādaṃ śodhayitvā'sya purataḥ phalakādike |\nprokṣite cāstramantreṇa saṃmukhaṃ rucirāsane || 7 ||\n \nsamāsīnaḥ svapārśvastha yājñīyaṃ cādhivāsanam |\nkaraśuddhiṃ sthānaśuddhiṃ kṛtvā'streṇa yathāpuram || 8 ||\n \npāṇibhyāmuktamantreṇa saṃyuktenāstramudrayā |\npūjāsthānagadān vighnān bāhyato'dṛśyavigrahān || 9 ||\n \nvirecya bandhanaṃ kuryāt dikṣu caiva vidikṣu ca |\nkavacenāvakuṇṭhyātha prāṇānāyamya pūrvavat || 10 ||\n \ntatvāni copasaṃhṛtya dehasthānyātmanā saha |\nsarvatatvavinirmuktaṃ vigrahaṃ kevalaṃ tataḥ || 11 ||\n \nśodhayeddhāraṇābhiśca śoṣaṇādyābhirūrdhvataḥ |\nturyādyante pade devaṃ sudarśanatanuṃ smaret || 12 ||\n \nbalātmanā'sya marutā kavacena tanuṃ svakām |\nśoṣayitvā daheddehaṃ dakṣāṃguṣṭhādya ṣataḥ || 13 ||\n \nkalpāntapāvakajvālā sahasrāyutadīdhitim |\nbhāvayitvā śikhāmantraṃ tena dagdhamanusmaret || 14 ||\n \ndṛnmantraṃ pūrṇacandrābhamamṛtāsāravarṣiṇam |\nvāmāṃguṣṭhāgrato dhyātvā secitaṃ tena bhāvayet || 15 ||\n \nviniyuktāṃstato mantrān varmādyāṃ choṣaṇādiṣu |\nmantreśvare layaṃ yātāniti sañcintya bhāvayet || 16 ||\n \nānandāmṛtasaṃpūrṇaśītāṃśuśatasaprabham |\ntatprāntairamṛtaughaiśca bṛṃhitāṃ bhāvayettanum || 17 ||\n \ntasmāttatvāni vinyasya saṃhṛtāni yathākramam |\nsvātmanā tāmadhiṣṭhāya mantranyāsaṃ samācaret || 18 ||\n \nakārādikṣakārāntamātṛkāṃ mantramātaram |\nvinayset karayoḥ pūrvaṃ vigrahecakramāllapan || 19 ||\n \nkṛtvaivaṃ vyāpakanyāsamādityātapasaprabhaḥ |\ndakṣetarakrameṇaiva śākhāsu talayorapi || 20 ||\n \naṃguṣṭhādikaniṣṭhāntamekaikasyāscatuścatuḥ |\nevaṃ dviviṃśakaṃ nyasya talayordaśakaṃ tataḥ || 21 ||\n \nmadhye ca tri catuṣke ca pañcakaṃ pañcakaṃ tathā |\npraṇavadvayamadhyasthānyevaṃ nyastvā karadvaye || 22 ||\n \nvyāpakanyāsapūrvaṃ tu svaśarīre'pi vinyaset |\nmūrdhnaḥ pādatalaṃ yāvat pāṇibyāṃ tapanāṃśuvat || 23 ||\n \nvyāpayitvā tato nyāsaṃ pṛthageva samācaret |\nkeśānte vaktravṛtte ca netrayoḥ śravaṇadvaye || 24 ||\n \nghrāṇarandhradvaye gaṇḍadvaye dakṣetarakramāt |\nuttarādharayogena dantayostacchadadvaye || 25 ||\n \nmūrdhni nyaset svarānanyān savisargānanantaram |\nkavargaṃ dakṣiṇe bāhau sandhipañcagataṃ kramāt || 26 ||\n \nvāme tathā cavargaṃ ca pādayordakṣiṇāditaḥ |\nsandhigau ṭatavargau ca pūrvavattundapārśvayoḥ || 27 ||\n \npṛṣṭhe nābhau ca hṛdaye pavargaṃ dhātusaptake |\nyādisāntāni varṇāni hakāraṃ hṛdayāntare || 28 ||\n \nkṣakāraṃ hṛdayākāśe nyastvaivaṃ mātṛkāṃ purā |\ntataḥ śaktyā paḍarṇaṃ tu nyaset karaśarīragam || 29 ||\n \nkaranyāsaṃ purāviddhi tacchṛṇuṣva munīśvara |\npuṭīkṛtena tārābhyāṃ mantreṇaiva śaśaktinā || 30 ||\n \nnakhāntaṃ maṇibandhādyaṃ prāgvat pāṇidvayaṃ mṛjet |\nādyante tāraśaktyāḍhcaiḥ ṣaḍbhirvarṇaiḥ sabindukaiḥ || 31 ||\n \naṅguṣṭhādikaniṣṭhāntaṃ nyastvā madhyamaparvasu |\nvinyaset karajāgreṣu caramaṃ varṇameva ca || 32 ||\n \nevamarṇāni vinyasya hṛdayādīni vinyaset |\nmūlāgraparvasvaṅgāni varṇanyāsakrameṇa tu || 33 ||\n \npāṇibhyāmālabheddehamāmūrdhnaścaraṇāvadhi |\nkṛtvaivaṃ vyāpakanyāsamaṅganyāsaṃ samācaret || 34 ||\n \nmūrdhni vaktre ca hṛdaye nābhau guhye ca pādayoḥ |\nsṛṣṭinyāso bhavedeṣa syādaṅgopāṅgavat sthitiḥ || 35 ||\n \npādayorguhyake nābhau hṛdi vaktre ca mūrdhani |\npādādiśca śiro'ntstu saṃhṛtinyāsa ucyate || 36 ||\n \nhṛdi mūrdhni śikhāyāṃ tu skandhayoḥ karamadhyataḥ |\nnetrayornyasanīyāni svairmantrairuditaiḥ kramāt || 37 ||\n \nhṛdayādīni vinyasya paścāt pāṇitaladvaye |\nvinaysedastrasaṃghaṃ ca aṣṭakaṃ vā dviraṣṭakam || 38 ||\n \nkirīṭaṃ kaustubhaṃ mālāṃ śrīvatsaṃ ca yathāpuram |\ndakṣiṇottarayoraṃse icchāśaktiṃ svapārśvayoḥ || 39 ||\n \nūrumūle manastatvaṃ nyastvā mantramayaṃ svakam |\nbhāvayedahamityantaḥ sudarśanavapurhariḥ || 40 ||\n \ngāyatryā vartayedbāhye svātmānaṃ cakramudrayā |\ncakrajvālāvaliṃ vipra parito maṃtravittamaḥ || 41 ||\n \nbhāvanājanitaṃ yāgamācaredādicoditam |\nniyamya karaṇagrāmaṃ prāgvad vai jñānagocare || 42 ||\n \nāsanaṃ kalpayenmāntramāmūlādhṛdayāvadhi |\nādhāraśakterārabhya cidbhāvāsanapaścimam || 43 ||\n \npuroktaṃ bāvayedūrdhve mantraiśvaryaṃ triviṣṭapam |\nsādhāraṇamidaṃ jñeyaṃ sudarśananṛsiṃhayoḥ || 44 ||\n \npṛṣṭhabhāge'vatīrṇābhyāṃ bahirvā hṛdayāmbare |\nviṣṭarāsanasahkalpakārye bhāvāpanopahṛt || 45 ||\n \nhṛtpajhakarṇikordhvasthā śabdabrahnamayī purā |\nakṣagarbhagataṃ nādaṃ nadantī mantragarbhitam || 46 ||\n \nśaktiḥ śāntātmano viṣṇoḥ sādhakaiśca vaśīkṛtā |\nśabdaśaktiḥ samudgītā viṣṭarārkakhamadhyagā || 47 ||\n \nvarṇatvaṃ samanuprāptā santatirnādarūpiṇī |\nakārādikṣakārāntavarṇapārāvasānataḥ || 48 ||\n \nnistaraṅge pare vyomni kalanārahite śubhe |\nturyātīte pade devaḥ prakāśānandabṛṃhitaḥ || 49 ||\n \nsadbrahnavāsudevākhyaḥ pūrṇaṣāḍguṇyavigrahaḥ |\nmahāvibhūtisaṃpūrṇaḥ savaśaktimayaḥ prabhuḥ || 50 ||\n \nsaṃśāntaparamānandasvarūpaḥ satatoditaḥ |\nśaṅkhacakrāhkitanurvaradābhayapāṇikaḥ || 51 ||\n \nsahasrasūryasaṅkāśaḥ sahasrendugabhastimān |\nsvaprakāśaiḥ kirīṭādyaiḥ nūpurāntairalaṃkṛtaḥ || 52 ||\n \nśrīvatsakaustubhopeto vanamālāvirājitaḥ |\npītakauśeyabasanaḥ prasannavadanekṣaṇaḥ || 53 ||\n \ndantapaṃktiśaśijyotsnāvidyotitadigantaraḥ |\nsevitaśca śriyā puṣṭyā viśeṣābyāṃ samantataḥ || 54 ||\n \nśaṅkhacakrādidivyāstraiḥ sarvatattvātmakaiḥ sadā |\nvijñānabhāvanābhāvyo nirāśīḥkarmakāribhiḥ || 55 ||\n \nabhyāsayogasiddhyarthaṃ bahirantaśca nityaśaḥ |\nbimbapīṭhādiklṛpteṣu vṛttisthāneṣu teṣu ca || 56 ||\n \nparavyūhādirūpeṇa pūjitaḥ sarvamṛcchati |\ntato nityoditastatvāt prakāśāhlādalakṣaṇāt || 57 ||\n \nsādharmyalakṣaṇaṃ prāpya bhaktānugrahakāmyayā |\nkriyāśaktimadhiṣṭhāya ja gaduddharaṇodyatām || 58 ||\n \ncidaṃśaṃ prādurabhavat prakāśānandabṛṃhitam |\ndurdarśanaṃ prakāśena sādhusantāpakāriṇām || 59 ||\n \nāhlādena svabhaktānāṃ sudarśanamitīritam |\nṣaḍadhvordhvagato devo bhūtvā kālānalātmanā || 60 ||\n \nbhaktānāṃ duritaṃ hanti cintito nṛharirhariḥ |\nyena saṃpūjitāvetau tejasātīva nirbharau || 61 ||\n \nsa tejasvī ca bhū tātmā sarvatra ca sukhī bhavet |\njñātvaivaṃ mantrasadbhāvamārabhedyajanakriyām || 62 ||\n \nparasmādbhagavattatvāccitsvarūpaṃ parātmakam |\nmanasā mantramuccārya viṣṭarordhve'vatārya ca || 63 ||\n \nvācyavācakabhāvena dvidhā saudarśanaṃ vapuḥ |\nsākāro vācyarūpaḥ syānmantrarūpastu vācakaḥ || 64 ||\n \npraśastau tāvubhau syātāṃ parāparavibhāgataḥ |\nvācyarūpaṃ paraṃ vidyādaparaṃ mantrayantritam || 65 ||\n \njñātvaivamudayaṃ kuryāt parasūkṣmādibhāvanam |\njyotīrūpaṃ paraṃ vidyāt nādāntāhlādalakṣaṇam || 66 ||\n \ncicchaktilakṣaṇaṃ sūkṣmaṃ śiraḥpāṇyādigarbhitam |\nliṅgamātraṃ prakāśāḍhcaṃ bhāviprasaradharmi yat || 67 ||\n \nsaḥ sthūlo vyaktarūpaḥ syādvācyavācakarūpayoḥ |\nmantrāṇāṃ śabdarūpāṇāṃ tisro'vasthāḥ parādikāḥ || 68 ||\n \npaśyantyādyāḥ parijñeyāḥ svaṃ paraṃ tvaparaṃ tridhā |\nādyastatraiva tāraḥ syāddvitīyo bījasaṃjñitaḥ || 69 ||\n \ntṛtīyaḥ padamantrādyastviti bhāvyo bhavennṛbhiḥ |\nsānnidhyaṃ saṃmukhībhāvaḥ sannirodho'pi pūrvavat || 70 ||\n \nmantranyāsādikaṃ kṛtvā layabhogārcanaṃ tathā |\nsakarṇikesaradaḷasaṃyukteṣvambujeṣvapi || 71 ||\n \nbhūpurādiṣu sarvatra mantrāṇāṃ liṅgarūpiṇām |\nmūrtīnāṃ keśavādīnāṃ mantrāṇāmarcanaṃ tataḥ || 72 ||\n \nprāguktairvidhivanmantrairbhogayāgavadācaret |\nśirordhve devadevasya bhāvayedindumaṇḍalam || 73 ||\n \ntatsrutairamṛtaughaiśca kuryādarghyādikalpanam |\nṣoḍaśairupacārairvā dviguṇairvā caturguṇaiḥ || 74 ||\n \nrājavatprīṇanaṃ kṛtvā homaṃ kuryāttathāvidham |\nnābhicakrakṛte kuṇḍe ṣaṭkoṇe guṇamekhale || 75 ||\n \nnirmathya bhāvanodbhatāmaraṇiṃ jñānarajjunā |\nsamutpādya ca cidvahniṃ sarvasaṃskārasaṃskṛtam || 76 ||\n \nsadaivordhvaśikhaṃ dīptaṃ śuddhaṃ bhagavadātmakam |\nnābikuṇḍagataṃ jñātvā tejaḥ śaktyupabṛṃhitam || 77 ||\n \nhṛdabjagaganordhvasthaṃ mūlamantraṃ samuccaret |\nplutadhyānasamopetaṃ satyānte'smin layaṃ gate || 78 ||\n \nnistaraṅge pare prāpte brahnasthaṃ pūrṇavāritaiḥ |\ndhyānasruveṇa cāhṛtya sandhimārge'mṛtādhvanā || 79 ||\n \nhṛdayādavatīrṇasya jvālāgrāvasthitasya ca |\nmantranāthasya śirasi vasudhārāmiva kṣipet || 80 ||\n \ncidagnimevaṃ santarpya jvālāgrāvasthitaṃ prabhum |\nhṛdabjakarṇikāntasthaṃ bhūyo bhāvyāhutikriyāḥ || 81 ||\n \nsamāpya vidhivat pūjāmaparāṅge hariṃ sthitam |\nsvamantreṇārcayitvā'tha homāntaṃ bhāvanāmṛtaiḥ || 82 ||\n \ntadante yantrarūpasya mukhadvayagatasya ca |\npantrasaṃghasya pūrṇāntaṃ kṛtvā santarpaṇaṃ tataḥ || 83 ||\n \nviṣṭarasthaṃ yajedbāhye tvarcārūpamukhadvaye |\nmūrtairarghyāṃdibhirbhogairvidhivatsamupāhṛtaiḥ || 84 ||\n \nprāgvadarghyādipātrāṇāṃ pūjanaṃ sthāpanaṃ tathā |\ndaihavinyastamantrāṇāṃ garbhadvārasthapūjanam || 85 ||\n \ndhātāraṃ ca vidhātāraṃ pracaṇḍaṃ caṇḍapūrvakam |\npūrvapaścimayorbāhyamaṇṭapadvārayoḥ kramāt || 86 ||\n \njayaṃ ca vijayaṃ cātha subhadraṃ cātha bhadrakam |\nsūryācandramasau pūjyau dakṣetaragavākṣayoḥ || 87 ||\n \nkṛtvaivaṃ dvārayāgaṃ tu praviśyābhyantaraṃ tataḥ |\nādhāraśakterārabhya yantraviṣṭarapaścimam || 88 ||\n \nmantramāsanamabyarcya gaṇanāthādikaṃ tathā |\npratiṣṭhitasya devasya kuryādāvāhanaṃ tataḥ || 89 ||\n \nbimbahṛtkamalākāśāccaitanyamamalaṃ param |\nprakāśānandarūpaṃ ca nityoditamanūpamam || 90 ||\n \nkarṇikāmadhyamāśritya niviṣṭamanubhāvayet |\nmūlamantraṃ samuccārya prabuddhaṃ bhāsvaraṃ tataḥ || 91 ||\n \nmantranyāsaṃ tataḥ kuryādyathā dehe svake tathā |\nsthāneṣu hṛdayādīni cakrādyastravarāṇi ca || 92 ||\n \nbhūṣaṇādīni vinyasya mastakādeḥ samāni ca |\nratnarāśiprakāśāni layākhyenārcayettataḥ || 93 ||\n \nkarṇikādiṣu yantrasthān bhāsvadrūpāṃstathaiva ca |\nāsanādyaiśca sāṃspaśairhṛdayaṃgamapaścimaiḥ || 94 ||\n \nprīṇayitvā vidhānena mūrtisaṅghasamanvitam |\njaptvā mantraṃ yathāśakti tannivedya yathā purā || 95 ||\n \npāścātyayantramadhyasthamevaṃ narahariṃ tataḥ |\nsāṅgaṃ saparivāraṃ ca sayantrārṇaṃ samarcayet || 96 ||\n \niti saṅkṣepataḥ proktaṃ mahāyantrārcanaṃ param |\nprīṇayedagnimadhyasthaṃ samidbhiḥ prāgudīritaiḥ || 97 ||\n"
}