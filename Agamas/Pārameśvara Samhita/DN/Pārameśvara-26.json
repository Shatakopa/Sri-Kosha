{
    "filename": "Pārameśvara-26.txt",
    "content": "\nश्रीः |\n\nषड्विंशोऽध्यायः |\n\nसनकः |\nपञ्चरात्रार्थतत्वज्ञ भगवन् भविनां प्रिय |\nमय्यनुग्रहबुद्धया त्वमग्निमध्यगतार्चनम् || १ ||\n\nयथाविधि समाचक्ष्व सर्वसिद्धिप्रसाधनम् |\nशाण्डिल्य |\nमुनीन्द्र सकलप्राज्ञ सिद्धिमोक्षप्रदं शुभम् || २ ||\n\nकुण्डमध्यगतं यागं श्रृणु वक्ष्ये समाहितः |\nहोमार्थं मण्टपं कुर्याद्विततं वह्निदिग्गतम् || ३ ||\n\nधूमर्निगमनोपेतं गवाक्षगणमण्डितम् |\nतन्मध्ये वेदिका कार्या चतुरश्रा चतुष्करा || ४ ||\n\nद्वादशाङ्गुलमानोच्चा प्रासादासनलक्षणा |\nचक्राब्जलक्षणं कुण्डं तदूर्ध्वे कल्पयेच्छुभम् || ५ ||\n\nमध्ये सूत्रत्रयं दद्यात् प्राक्प्रत्यग्दक्षिणोत्तरम् |\nहस्तद्वयेन तन्मध्ये चतुरश्रं प्रकल्प्य च || ६ ||\n\nएकादशाङ्गुलायामं सूत्रं संस्थाप्य मध्यतः |\nखातार्थं वृत्तमापाद्य बहिरावृतियोगतः || ७ ||\n\nत्यजेदङ्गुलमोष्ठस्य द्व्यङ्गुलं कर्णिकावनेः |\nअङ्गुलं केसराणां च द्व्यङ्गुलं पत्रसन्ततेः || ८ ||\n\nतदग्रस्याङ्गुलं ज्ञेयं नाभेरेकाङ्गुलोन्नतम् |\nद्व्यङ्गुलं स्यादरक्षेत्रं नेमेरेकाह्गुलं भवेत् || ९ ||\n\nद्व्यङ्गुलं मेखलायाः स्यादेवमावृतियोगतः |\nमानमाखातपर्यन्तं मेखलान्तं हृदि स्थितम् || १० ||\n\nकृत्वाऽथ नेमिपर्यन्तं क्षेत्राणां वृत्ततां नयेत् |\nमेखला सर्वबाह्यस्था स्यात्तुर्याश्रा यथा भवेत् || ११ ||\n\nसमेखलं द्विहस्तं तन्निर्माणमधुना श्रृणु |\nखातार्थमन्तरावृत्तादन्तरं निखनेत् समम् || १२ ||\n\nत्रिपादमर्धं पादं वा बाह्यतो दशनच्छदात् |\nसाधयेत् कर्णिकादीनि नेम्यन्तानि यथाक्रमम् || १३ ||\n\nद्बादशांगुलमानोच्चा कार्या स्यात् कर्णिकान्तरा |\nविस्तारसदृशोच्छ्राया बाह्यतः केसरान्विता || १४ ||\n\nयथाभिमतसङ्ख्यानि पझपत्राणि साधयेत् |\nपझसङ्ख्यासमं क्षेत्रं महापझसमन्ततः || १५ ||\n\nकेसरभ्रमकुण्डेन पत्राग्रभ्रमणावधि |\nपक्षमध्यमसूत्राणि प्राक्प्रत्यग्दिक्षु पातयेत् || १६ ||\n\nदॢमध्यगसूत्रेण दॢमध्योर्ध्वगामिना |\nदॢमध्यप्रसादार्थं लाञ्छयेदर्धचन्द्रवत् || १७ ||\n\nचन्द्रश्रृङ्गं च मध्यं च पत्राग्रे सङ्गतानि च |\nपक्षसूत्रेण पत्राग्रं जनयेत् कुलिशाग्रवत् || १८ ||\n\nदॢसङ्ख्यासमेतानि स्वक्षेत्राणि च साधयेत् |\nविभज्य दॢवत् क्षेत्रं सूत्राण्यास्फालयेत्तथा || १९ ||\n\nअष्टधा वाऽथ षोढा वा कृत्वैकैकं क्रभेण तु |\nसन्त्यज्य पार्श्वगौ भागौ बाह्यसूत्रस्य मध्यतः || २० ||\n\nस्थापिताभ्यां च सूत्राभ्यां गदाभ्यामग्रमध्यमात् |\nमत्स्यवल्लाञ्छनं कुर्याद्यावन्मूलभ्रमावधि || २१ ||\n\nप्रथयो नेमिभूमिष्ठाः कार्याश्चोर्ध्वेऽथवा बहिः |\nसंसाधयेदथामद्यादिष्टकाभिर्मृदा सह || २२ ||\n\nमेखलावधिपर्यन्तं नीचान्यङ्गानि मीलयेत् |\nविस्तारोच्छ्रायतुल्यानि समानि सुदृढानि च || २३ ||\n\nकर्णिकाकेसरोर्ध्वस्था योनिः पिप्पलपत्रवत् |\nजिह्वया संस्पृशन्त्योष्ठं कार्या योन्युपमाश्रिता || २४ ||\n\nकेसरावनिमाक्रम्य पृष्ठतोर्ध्वाङ्गुलेन तु |\nपार्श्वयोर्मध्यसूत्रस्य बालचन्द्रद्वयोपमा || २५ ||\n\nप्रोन्नता कर्णिकाबूमैः पृष्ठतश्चाङ्गुलेन तु |\nआमूलादग्रपर्यन्तं क्रमान्निम्ना गजोष्ठवत् || २६ ||\n\nकोणेषु चैवं कुण्डस्य कार्यं शङ्खचतुष्टयम् |\nएवमेतत् समुद्दिष्टं बहुधा मानतो भवेत् || २७ ||\n\nआद्बादशाङ्गुलान्मानादेकैकाङ्गुलवर्धनात् |\nद्विचतुर्हस्तपर्यन्तमेकाशीत्यधिकं शतम् || २८ ||\n\nएतेष्वेकतरं प्रोक्तमन्येषामेवमेव हि |\nतत्साधनं विहा य तत् अह्गव्यूहं प्रकल्प्य च || २९ ||\n\nततो यथोचितस्थाने होमद्रव्याणि विन्यसेत् |\nसंस्कृत्य विधिवत् कुण्डं वह्निमुत्पादितं तथा || ३० ||\n\nसंस्कृताज्यस्य विप्रुड्भिः संस्पृशेदिन्धनादिकम् |\nसन्तर्पणं तथाग्नेश्च तस्मिन्मन्त्रासनादिकम् || ३१ ||\n\nयन्त्रविष्टरसंस्थानमन्तराहवनं तथा |\nहृदयादवतारं च महायन्त्रस्य विष्टरे || ३२ ||\n\nसमिद्भिश्चाथ नित्याभिः काम्यैश्च हवनं तथा |\nस्विष्टकृद्धवनं चाथ प्रायश्चित्ताहुतिं त्वपि || ३३ ||\n\nपूर्णाहुतिं प्रधानं च यन्त्रस्थस्य विसर्जनम् |\nहृदयस्थे प्रविश्याथ मण्टपं यजनास्पदम् || ३४ ||\n\nसमर्पणं च होमस्य पितॄणां तर्पणं त्वपि |\nबलिदानं च भूतानामिष्टशिष्टोदनस्य च || ३५ ||\n\nप्रदानं यज्ञशीलानां कारिणां भावितात्मनाम् |\nअनुयागं च विधिवन्नैवेद्यप्राशनादिकम् || ३६ ||\n\nपूर्ववत् सकलं कुर्याद्भोगमोक्षप्रसिद्धये |\nअनेन यन्त्रराजेन शान्तिकादिषु कर्मसु || ३७ ||\n\nध्यानेन पूजितेनैव हुतेन जपितेन च |\nसमीहितानि पूर्यन्ते भक्तानां भावितात्मनाम् || ३८ ||\n\nएकरूपमिदं ध्यानं वर्णितं शान्तिकादिषु |\nहोमे स्वाहान्तिमो मन्त्रः स्वभावादधिकः सदा || ३९ ||\n\nशान्तिके पौष्टिके वौषट्पूर्णायामपि तादृशः |\nआप्यायने वषट्प्रोक्तो हुमन्तो वश्यकर्मणि || ४० ||\n\nफडन्तं क्षयविद्वेषप्रोत्सादनविधौ सदा |\nहुमन्तं चारिविद्वेषे मोहने हुंफडन्तिमम् || ४१ ||\n\nस्तम्भने वषडन्तं सस्यान्नमोन्तो मोक्षकर्मणि |\nअथो हिताय लोकानां राज्ञामपि विशेषतः || ४२ ||\n\nपृच्छते नारदायैतदहिर्बुध्न्येन विस्तरात् |\nयथोपदिष्टं विधिवत्तथा तत्र निरीक्ष्य च || ४३ ||\n\nप्रयोक्तव्यं तु बहुधा शान्तिकामी यथेच्छया |\nकुर्यादेकमुखं यन्त्रं स्थाप्य संपूजयीत च || ४४ ||\n\nनैमित्तिकानि काम्यानि नित्यानि यजनानि वै |\nविशेषेणैव कार्याणि विना स्वापं महोत्सवम् || ४५ ||\n\nन कर्मबिम्बानि तथा नित्यनैमित्तिकादिषु |\nस्थितं यन्त्रं समाराध्यं स्थापितं मन्त्रवित्तमैः || ४६ ||\n\nदिव्याद्यायतनाड्गत्वे स्थापिते सति कुत्रचित् |\nचलस्थिरविबागेन हविरन्तं समर्चयेत् || ४७ ||\n\nद्वादश्यादिषु कालेषु पुण्येषु विविधेष्वपि |\nइति सम्यक् समुद्दिष्टं महायन्त्रार्चनं परम् || ४८ ||\n\nअदीक्षितानां विधिवदशिष्याणां दुरात्मनाम् |\nगोपनीयं प्रयत्नेन त्वभक्तानां जनार्दने || ४९ ||\n\nभावभक्तिसमेतानां वाच्यवाचकयोर्गुरौ |\nशास्त्रे ज्ञानक्रियोपेते सात्विके वेदसंमिते || ५० ||"
}