{
    "filename": "Pārameśvara-3.txt",
    "content": "| श्रीः |\n\nतृतीयोऽध्यायः |\n\nसास्त्रं दूर्वाङ्कुरं दत्वा पत्रं पुष्पं तिलांस्तु वा |\nसोदकानात्मनो मूर्ध्नि शिखास्थाने च सत्तम || १ ||\n\nततः कलशपूर्वं तु अम्बुपूर्णं तु भाजनम् |\nसमादायाम्बरच्छन्नं पाणिना भगवद्गृहम् || २ ||\n\nएकान्तं निर्जनं यायान्मनोज्ञं दोषवर्जितम् |\nअनुकूलं शुचिं दक्षं संयतं समये स्थितम् || ३ ||\n\nएकायनं वैदिकं वा ब्राह्मणं चार्ध्यवाहकम् |\nहृन्मध्यस्थं स्मरन्मन्त्रं प्रबुद्धानन्दविग्रहम् || ४ ||\n\nदिगन्तरमवीक्षन् वै मौनी संरोधितानिलः |\nप्राप्य स्थानं स्वमन्त्रं तं नासाग्रेण विरेचयेत् || ५ ||\n\nउच्चरन्द्वादशार्णं तु प्रविश्यान्तः प्रदक्षिणम् |\nप्रासादोद्देशमखिलं मार्जयेत् प्रोक्षयेत्ततः || ६ ||\n\nपरिचारैस्तु कर्तव्यं बलिपीठान्तमेव हि |\nद्वाराद्बाह्ये यथाशास्त्रं शुद्धेन सलिलेन च || ७ ||\n\nआजानुपादौ प्रक्षल्य हस्तौ चामणिबन्धनात् |\nपूर्वोक्तेन विधानेन समाचम्योर्ध्वुण्ड्रकैः || ८ ||\n\nचन्दनाद्यैः सुगन्धैर्वा धर्मक्षेत्रे विशेषतः |\nपर्वताग्रे नदीतीरे सिन्धुतीरे तथैव च || ९ ||\n\nवल्मीके तुलसीमूले प्रशस्ता मृत्तिका द्विज |\nवश्यार्थी रक्तया श्रीच्छन् पीतया शान्तिकामिकः || १० ||\n\nश्यामया मोक्षकामी च श्वेतया चोर्ध्वपुण्ड्रकम् |\nवर्तिदीपाकृतिं चैव वेणुपत्राकृतिं यथा || ११ ||\n\nपद्मस्य मुकुलाकारमुत्पलं मुकुलाकृति |\nमत्स्यकूर्माकृतिं चैव शङ्खाकारमतः परम् || १२ ||\n\nपुष्टिप्रदेनाङ्गुष्ठेन तर्जन्या मुक्तिसिद्धये |\nवाञ्छितार्थप्रदायिन्या मुनेऽनामिकयाऽथ वा || १३ ||\n\nआयुष्कामी मध्यमया अङ्गुल्या चथ देवता |\nएताभिरङ्गुलीभिस्तु कारयेन्न नखैः स्पृशेत् || १४ ||\n\nललाटे वासुदेवं च हृदि संकर्षणं न्यसेत् |\nप्रद्युम्नं दक्षिणे चांसे अनिरुद्धोत्तरांसके || १५ ||\n\nजलनिर्मथितेनैव ह्यूर्ध्वपुण्ड्रचतुष्टयम् |\nललाटे केशवं विद्यान्नारायणमथोदरे || १६ ||\n\nमाधवं हृदये कुर्याद्गोविन्दं कण्ठकूपके |\nउदरे दक्षिणे पार्श्वे विष्णुरित्यभिधीयते || १७ ||\n\nतत्पार्श्वे बाहुमध्ये तु मधुसूदन इष्यते |\nत्रिविक्रमं काण्ठकूपे वामे कुक्षौ तु वामनम् || १८ ||\n\nश्रीधरं वामबाहौ च हृषीकेशं तु कण्ठके |\nअपरे पद्मनाभं तु ककुद्दामोदरं स्मरेत् || १९ ||\n\nएवं द्वादशनामं तु वासुदेवं तु मूर्धनि |\nयज्ञो दानं तपो होमो भोजनं पितृकर्म च || २० ||\n\nतत्सर्वं निष्फलं प्रोक्तमूर्ध्वपुण्ड्रविनाकृतम् |\nतस्मात्सर्वप्रयत्नेन धारयेत्सर्वसिद्धिदम् || २१ ||\n\nचतुरङ्गुलमग्रं तु सदाविष्ण्वधिदैवतम् |\nमहाविष्ण्वधिदैवस्तु ग्रन्थिरेकाङ्गुलो भवेत् || २२ ||\n\nविष्ण्व धिदैवं वलयं द्वयमङ्गुलमुच्यते |\nपवित्रं हस्तयुग्मे चानामिकायां नियोजयेत् || २३ ||\n\nदर्भैर्विना तु यत्स्नानं विना नैवेद्यमर्चनम् |\nविनोदकं तु यद्दानं तत्सर्वं निष्फलं भवेत् || २४ ||\n\nअर्चनं जपहोमौ च दानं च पितृतर्पणम् |\nअपवित्रानुपाणिश्चेत् तत्सर्वं च विनश्यति || २५ ||\n\nतस्मात् सर्वप्रयत्नेन सदा धार्यं पवित्रकम् |\nगन्धैः स्रग्भिरलङ्कारै सोत्तरीयैश्च भूषितः || २६ ||\n\nकर्णभूषणहाराद्यैः कटकैरङ्गुलीयकैः |\nअलाभे त्वङ्गुलीयेन अलङ्कृत्य तु साधकः || २७ ||\n\nवदनं नासिकारन्ध्रे स्थगयित्वाऽम्बरेण तु |\nस्वश्वासोपहतं चैव न भवेच्च यथा द्विज || २८ ||\n\nशुक्लवासाः सुवेषश्च शुक्लदन्तः शुचिव्रतः |\nताम्बूलशुद्धवदनो ललाटे चाक्षतैर्युतः || २९ ||\n\nएवमुक्तगुणैर्युक्तो बोधयेत् पुरुषोत्तमम् |\nशङ्खध्वनिसमोपेतं दुन्दुभीपटहस्वनैः || ३० ||\n\nवन्दिबृन्दोत्थितोच्चाबिर्नानावाग्भिर्महामते |\nमहाजयजयारावैः पुनःपुनरुदीरितैः || ३१ ||\n\nप्रवोधलक्षणैः स्तोत्रैरुत्थाप्य शयनात्ततः |\nद्वारमासाद्य तत्रस्थो दशदिग्बन्धपूर्वकम् || ३२ ||\n\nअवकुण्ठ्याथ तर्जन्या मन्त्रं कवचमुच्चरन् |\nस्थिते वा कल्पिते तत्र पूजयेद्बलिमण्डले || ३३ ||\n\nसर्वं खगेशपूर्वं तु परिवारं हि साच्युतम् |\nनमसा प्रणवाद्येन पुष्पमादाय कीर्तयेत् || ३४ ||\n\nसमस्तपरिवाराय अच्युताय नमो नमः |\nवास्तुपूरुषमन्यांश्च समभ्यर्च्य यथाक्रमम् || ३५ ||\n\nमूलमन्त्रेण साङ्गेन निरङ्गेनाथवा ततः |\nन्यासं कगृत्वा त्रिराचार्यो हस्ततालं हृदा ततः || ३६ ||\n\nमूलमन्त्रेण चोद्धाट्य कवाटं नेत्रमन्त्रतः |\nनित्यदीपांस्ततोज्ज्वाल्य हस्तौ प्रक्षाल्य वारिणा || ३७ ||\n\nप्रासादादि यदा न स्यात्तदा देशं मनोहरम् |\nआसाद्य कल्पयेन्मान्त्रं गृहं तदधुनोच्यते || ३८ ||\n\nमूलमन्त्रं पुरा ध्यायेद्ब्रह्मवत् सर्वगं ततः |\nविदिक्षु दिक्षु मध्ये च ज्वलन्तं भानुकोटिवत् || ३९ ||\n\nहृन्मन्त्रं च तदन्तस्थमाक्रम्याखिलमात्मना |\nशिरोमन्त्रं च तन्मध्ये ब्रह्मनाडीस्वरूपिणम् || ४० ||\n\nस्तम्भभूतं तु विश्वस्य संचाराध्ववदुज्ज्वलम् |\nशिखामन्त्रं च सर्वस्माद्बहिः प्रकारवत् स्थितम् || ४१ ||\n\nवर्ममन्त्रं तु कर्मात्मा परमात्मानुवेधयेत् |\nगवाक्षद्वारभूतं च नेत्रमन्त्रं च भावयेत् || ४२ ||\n\nस्फुरद्वह्निस्फुलिङ्गोर्मिसहस्रपरिराजितम् |\nसर्वविघ्नप्रशमनं बहिरस्त्रं च भावयेत् || ४३ ||\n\nएवं मान्त्रगृहं ध्यात्वा ततो द्वारं तु चेतसा |\nत्रिभागीकृत्य तन्मध्ये भागमेकं द्विधा पुनः || ४४ ||\n\nविभज्य वामदेशेन दक्षिणेनाङ्घ्रिणा ततः |\nशनैः शनै प्रविश्यान्तः सास्त्रमन्त्रेण तेन वै || ४५ ||\n\nधरणीहननं कृत्वा भगवन्तं प्रणम्य च |\nमनसा गुरुवंशं च तदाज्ञां मानसीमथ || ४६ ||\n\nशिरसा धारयेत् स्वेष्टं फलं संकल्प्य चेतसा |\nदेवाय च निवेद्यै तत् यागागारस्य मध्यतः || ४७ ||\n\nप्रासादं विग्रहं क्लृप्त्वा वर्ममन्त्रं सविग्रहम् |\nतज्जीवं भगवन्तं च ध्यात्वा यागगृहं ततः || ४८ ||\n\nसशलाकैस्ततो दर्भैः सहदेवीविमिश्रितैः |\nसंमार्ज्य बहुतोयेन प्रक्षाल्याऽलिप्य गोमयैः || ४९ ||\n\nगोमयं च नवं ग्राह्यं भूमिष्ठं धेनुसंभवम् |\nसजलं शिथिलं शुष्कं कीठवच्च विवर्जयेत् || ५० ||\n\nउपलिप्तमथास्त्रेण संविध्य शकलं त्यजेत् |\nपञ्चगव्येन सास्त्रेण वारा वा प्रोक्ष्य चन्दनैः || ५१ ||\n\nकुङ्कुमागरुकर्पूरैः समालिप्य समन्ततः |\nकुशदूर्वाक्षतांश्चैव विकिरेत् स्थानशुद्धये || ५२ ||\n\nप्रासादं शोधयित्वा तु ततो मौनपरो द्विज |\nदेवेशस्याग्रतो वाऽपि दक्षिणं भागमाश्रयेत् || ५३ ||\n\nदर्भे चर्मणि वस्त्रे वा फलके यज्ञकाष्ठजे |\nस्वासनं न्यस्यनं वार्भि श्च मूलमन्त्राभिमन्त्रितैः || ५४ ||\n\nप्रोक्ष्य छोटिकयाऽस्त्रेण दद्यात्तच्छुद्धये पुनः |\nतुर्यादीनां तु तत्रैकं भावयेदासनं त्वथ || ५५ ||\n\nतुर्यं नामऽसनं पूर्वं कारणप्रणवा न्वितम् |\nसुषुप्तिर्नाम तद्व्याप्ताव्यक्तपङ्कजसंस्थितिः || ५६ ||\n\nस्वप्नः शेषाहिपूर्वं तु वह्निपर्यन्तमासनम् |\nक्षीरार्णवादितो भावासनान्तं जाग्रदासनम् || ५७ ||\n\nतत्र सुप्तं तुरीयं वा करशुद्धेः पुरा स्मरेत् |\nस्वप्नं मानसयागात्तु पूर्वं तुर्योक्तकालतः || ५८ ||\n\nजाग्रदासनकल्पे तु विशेषो गृह्यतामयम् |\nस्वदेहमन्त्रविन्यासात् पूर्वमब्ध्यादिकं त्रयम् || ५९ ||\n\nन्यसेदस्त्राम्बुना प्रोक्ष्य ताडयित्वाऽस्त्रपुष्पतः |\nतत्रैव भगवद्योगपीठार्चायाः पुरोत्तिरम् || ६० ||\n\nन्यसेदाधारशक्त्यादि भावपीठान्तमासनम् |\nप्रणवेनाथ तद्व्याप्तिं स्मृत्वा स्वार्णेन तेन वै || ६१ ||\n\nअभ्यर्च्य तदुपर्यास्यपद्माद्येकतमान्वितम् |\nयागोपस्करसंभूतौ भगवन्तमनुस्मरन् || ६२ ||\n\nविनीतान् शिष्यपुत्रादीन् स्नातानाज्ञापयेत्तदा |\nपात्रशुद्धिं ततः कुर्याद्यथा तच्छृणु सत्तम || ६३ ||\n\nअम्लकल्केन तोयेन हेमं ताम्रं च शोधयेत् |\nराजतं गृहधूमेन शान्ताङ्गारेण वा पुनः || ६४ ||\n\nभस्ममिश्रेण तोयेन लोहयुक्तं बिशोधयेत् |\nशङ्खशुक्तिमयानां च लवणेव विशोधयेत् || ६५ ||\n\nफलपत्रमयानां च मृद्भिरद्भिश्च शोधयेत् |\nलेपगन्धापनोदेन शुद्धिर्भवति कारयेत् || ६६ ||\n\nद्रव्यशुद्धिर्भवत्येवं यथावद्विधि चोदिता |\nअथार्कोदयकालस्य पूर्वं कर्म समारभेत् || ६७ ||\n\nप्रच्छन्नपटसंयुक्तं पूजाकाले प्रपूजयेत् |\nपापिष्ठानाश्रमभ्रष्टान्नास्तिकान् वै न दर्शयेत् || ६८ ||\n\nआगमार्थं च देवानां गमनार्थं च रक्षसाम् |\nकुर्याद्घण्टारवं तत्र देवताह्वानलाञ्छनम् || ६९ ||\n\nशङ्खादिघोषसंयुक्तं गेयवाद्यसमन्वितम् |\nआवाहने तथाऽभ्यङ्गे स्नानारम्भावसानयोः || ७० ||\n\nतथा तिलकदाने च दीपे मात्रानिवेदने |\nनीराजने त्वाहरणे नैवेद्यस्य महानसात् || ७१ ||\n\nतन्निवेदनकाले तु पूर्णाहुत्यवसानके |\nजलाहरणकाले च यानारोहावरोहयोः || ७२ ||\n\nकवाटयोर्विघटने तथा बन्धे द्विजोत्तम |\nएतेषु नित्यकालेषु शङ्खमापूरयेत् त्रिधा || ७३ ||\n\nप्रवृत्तस्यार्चने विष्णोः कृतमौनस्य तत्वतः |\nतस्याविक्षिप्तबुद्धेर्वै वाग्दानं सुविरोधकृत् || ७४ ||\n\nअतः सव्यभिचारं तु मौनं वर्ज्यं क्रियापरैः |\nशुभमव्यभिचारं यत्तत्कार्यं सर्ववस्तुषु || ७५ ||\n\nयदङ्गसंकेतमयैरव्यक्तैर्नासिकाक्षरैः |\nकृतमोष्ठपुटैर्बद्धैर्मौनं तत्सिद्धिहानिकृत् || ७६ ||\n\nस्वयमेव स्वबुद्ध्या यत्सर्ववस्तुषु वर्तते |\nशब्दैरनुपदिष्टैस्तु तन्मौनं सर्वसिद्धिदम् || ७७ ||\n\nकरशुद्धिं ततः कुर्याद्यथाव दवधारय |\nद्वे तले हस्तपृष्ठे द्वे सर्वाश्चाङ्गुलयस्तथा || ७८ ||\n\nअस्त्रमन्त्रेण संशोध्य ध्यानमुद्रान्वितेन तु |\nकृत्वैवं करशुद्धिं च स्थानशुद्धिं समाचरेत् || ७९ ||\n\nध्यात्वा देवं ज्वलद्रपं सहस्रार्कसमप्रभम् |\nज्वालाकोटिसमाकीर्णं वमन्तं ज्वलनं मुखात् || ८० ||\n\nतेन संपूरयेत् सर्वमाब्रह्मभवनान्तिमम् |\nदिगोघं प्रज्वलन्तं च भावयेन्मन्त्रतेजसा || ८१ ||\n\nक्ष्मामण्डलमिदं सर्वं स्मरेत् पक्वं च वह्निना |\nमन्त्रजेन द्विजश्रेष्ठ मृण्मयं भाजनं यथा || ८२ ||\n\nस्थानशुद्धिर्भवत्येवं सुधाकल्लोलसेचनात् |\nभावयेदथ दिग्बन्धं कुर्यादास्ये तु पावकम् || ८३ ||\n\nकिरन्तमस्त्रमन्त्रं च बाहुभ्यां दक्षिणेन वा |\nदिग्विदिक्षु च सर्वत्र विरेच्य स्वासनाद्बहिः || ८४ ||\n\nशरजालचिताकारं प्राकारं बन्धयेद्बुधः |\nयद्वा तु पूर्ववत् कुर्याद्दिग्बन्धं हृदयादिकैः || ८५ ||\n\nअस्त्रेण वै विदिग्बन्धं नेत्रेण तु अथोर्ध्वतः |\nआदित्यायुतदीप्तेन ज्वलत्कञ्चुकरूपिणा || ८६ ||\n\nकवचेन तु तर्जन्या रक्षार्थमवकुण्ठयेत् |\nएवं कृत्वा तु दिग्बन्धं प्राणायाममथारभेत् || ८७ ||\n\nप्रमाथिनो दृढस्याथ चञ्चलस्य तु चेतसः |\nसमाधियोग्यतासिद्ध्यै प्राणादिविजयाय च || ८८ ||\n\nतमोनि र्हरणार्थाश्च कुर्यात् प्राणायतीरथ |\nशरीरे नाडिसंस्थानं तथा प्राणादिसंस्थितम् || ८९ ||\n\nप्राणायामस्वरूपं च ज्ञात्वा यामान् समाचरेत् |\nनाडीचक्रं प्रवक्ष्यामि यथावन्मुनिपुङ्गव || ९० ||\n\nनाडीनां कन्दनाभिः स्यादुत्पत्तिस्थानमुत्तमम् |\nद्विसप्ततिसहस्राणि नाडयोऽन्तर्व्यवस्थिताः || ९१ ||\n\nतिर्यगूर्ध्वमधश्चैव देहं व्याप्य व्यवस्थिताः |\nआग्नेयाः सौम्यरूपाश्च सौम्याग्नेयास्तथैव च || ९२ ||\n\nआग्नेया ऊर्ध्ववदनाः सौम्यसंज्ञा अधोमुखाः |\nतिर्यग्गता नाडयस्तु सौम्याग्नेया उदाहृताः || ९३ ||\n\nनाडीनामपि सर्वासां प्रधाना दश नाडयः |\nइडा च पिङ्गला चैव सुषुम्ना चोर्ध्वगामिनी || ९४ ||\n\nगान्धारी हस्तिजिह्वा च पूषा चैव यशस्विनी |\nअलम्बुसा कुहूश्चैव को शिनी दशमी स्मृता || ९५ ||\n\nसुषुम्नाख्या मध्यनाडी कन्दादूर्ध्वप्रवाहिनी |\nमध्यनाड्याः सुषुम्नाया वामदक्षिणतः स्थिते || ९६ ||\n\nइडपिङ्गलसंज्ञे द्वे ते तु नासापुटावधी |\nपुरतः पृष्ठतस्तस्या गान्धारी हस्तिजिह्वके || ९७ ||\n\nवामेतराक्ष्यवधिके कन्ददेशात् समुत्थिते |\nपूषायशस्विन्याख्ये द्वे सव्यान्यश्रोत्रनिष्ठिते || ९८ ||\n\nकन्दाद्वै पादमूलान्ता संस्थिता स्यादलम्बुसा |\nकुहूर्मेढ्रान्तपर्यन्ता पादाङ्गुष्ठे तु कोशिनी || ९९ ||\n\nशुक्लेडा पिङ्गला रक्ता गान्धारी पीतवर्णका |\nहस्तिजिह्वा कृष्णरूपा पूषा स्यात् कृष्णपीतका || १०० ||\n\nयशस्विनी श्यामवर्णा बभ्रुवर्णा ह्यलम्बुसा |\nकुहूररुणसंकाशा कोशिनी ह्यञ्जनप्रभा || १०१ ||\n\nएवं दशप्रधानास्तु नाडयः परिकीर्तिताः |\nवायवो दश संप्रोक्ताः शरीरे नाडिषु स्थिताः || १०२ ||\n\nप्राणोऽपानः समानश्च उदानो व्यान एव च |\nनागः कूर्मश्च कृकरो देवदत्तो धनञ्जयः || १०३ ||\n\nइडाख्या वहति प्राणं गान्धार्याख्या अपानकम् |\nअलम्बुसा समानं तु कुहूर्व्यानं द्विजोत्तम || १०४ ||\n\nउदानं तु सुषुम्नाख्या पिङ्गला नागसंज्ञितम् |\nपूषा वायुं तु कूर्माख्यं कृकरं तु यशस्विनी || १०५ ||\n\nहस्तिजिह्वा देवदत्तं कोशिनी तु धनञ्जयम् |\nविद्रुमाभौ प्राणनागाविन्द्रकोपोपमावुभौ || १०६ ||\n\nकूर्मापानौ खसंकाशौ समानकृकरावुभौ |\nकॢञ्जल्कसदृशौ देवदत्तोदानौ धनंजयः || १०७ ||\n\nव्यानश्च फेनवर्णाभः सर्वशास्त्रेषु निश्चयः |\nअथ प्राणायतिःसा च निश्वासोच्छ्वासयोर्गतेः || १०८ ||\n\nस्तम्भनं तत्र निश्वासो बाह्यवातोपयोगिना |\nघ्राणेनानयनं वायोरन्तः कोष्ठानिलस्य च || १०९ ||\n\nबहिर्निष्कासनं नास्या उच्छ्वासो बुद्धिपूर्वकम् |\nअभ्यन्तरा स्तम्भवृत्तिर्वायोरन्तः प्रपूरणम् || ११० ||\n\nबाह्यं तु तद्वत् प्रथमं प्राणसंरोधनं विदुः |\nअभ्यन्तराद्द्वितीयस्तु स्तम्भवृत्तिस्तृतीयकम् || १११ ||\n\nबाह्या तत्राधमा प्राणधारणा मध्यमा मता |\nअभ्यन्तरा स्तम्भवृत्तिरुत्तमा धारणा मता || ११२ ||\n\nसदा निश्वासरूपा तु बाह्या रेचकमुच्यते |\nअभ्यन्तरा समुच्छ्वासरूपा संपूरकस्तथा || ११३ ||\n\nश्वासोच्छ्वासनिरोधात्मा स्तम्भवृत्तिस्तु कुम्भकः |\nएकद्वित्रिभिरुद्घातैर्मृदुमध्यमतीक्ष्णकाः || ११४ ||\n\nक्रमेणैते भवन्त्यत्र प्राणादेर्नाभिदेशतः |\nउद्गतस्याहतिः पूर्वमुद्घातः स्याद्द्वितीयकम् || ११५ ||\n\nनिवृत्तिरुदरादूर्ध्वं तस्य चाथ तृतीयकम् |\nअन्यत्र निग्रहोऽस्येह मृदुः पूर्वोऽथ मध्यमः || ११६ ||\n\nद्वितीयस्तु तृतीयोऽथ तीक्ष्णस्स्वेदादिकारणम् |\nप्राणायामगणं कुर्यात् पूर्वमस्त्रेण रेचकम् || ११७ ||\n\nतत्र द्वादशमात्रस्तु रेचकः पूरकः स्मृतः |\nचतुर्विशतिमात्रस्तु षट्त्रिंशन्मात्रकं विदुः || ११८ ||\n\nकुम्भकं चाथ भूयोऽपि केवलानिलनिःसृतिः |\nया सा प्राणायतिः साऽपि रेचकाख्या विधीयते || ११९ ||\n\nमात्राव्यतिक्रमान्न्यूना विपर्यासे तु साऽस मा |\nतस्मान्मात्राविशेषेण ज्ञातव्या प्राणजिष्णुना || १२० ||\n\nजानुं प्रदक्षिणीकृत्य न द्रुतं न विलम्बितम् |\nकुर्यादङ्गुलिविस्फोटं सा मात्रा परिकीर्तिता || १२१ ||\n\nप्राणायमगणं कुर्यात् पूर्वमस्त्रेण रेचकम् |\nपूरकं हृदयेनाथ नेत्रमन्त्रेण कुम्भकम् || १२२ ||\n\nप्रागुक्तेनाचरेद्भूयो रेचकं द्विजसत्तम |\nवामेतराङ्गुलीभ्यां तु पिदधद्वामनासिकाम् || १२३ ||\n\nनाभिदेशस्थितं ध्यायेन्मूलमन्त्रेण वै हरिम् |\nवासनादोषसंमिश्रान् दशप्राणान् सगर्भकान् || १२४ ||\n\nअगर्भश्च सगर्भश्च प्राणायामो द्विधा मतः |\nजपध्यानं विनाऽगर्भः सगर्भस्तद्युत श्च यः || १२५ ||\n\nअगर्भाद्गर्भसंयुक्तः प्राणायामः शताधिकः |\nआकृष्यास्त्रं समुच्चार्य दक्षिणघ्राणतो बहिः || १२६ ||\n\nरेचयेद्वातचक्रं तु दशनाडीष्ववस्थितम् |\nमात्रयैकैकयाऽन्योन्यं मोचयित्वाऽत्र पूषि काम् || १२७ ||\n\nद्वाभ्यां तु पिङ्गलां द्वाभ्यां बहिर्नाभ्यास्तु रेचयेत् |\nविरेच्यैवं हरिं तावत् संस्थाप्यादाय पावकम् || १२८ ||\n\nवातचक्रस्थितं ध्यायेत्तमेवान्तः प्रवेशयेत् |\nदक्षिणाङ्गुष्ठतो द्वारं पिदधद्वामनासया || १२९ ||\n\nहरिं सवातचक्रं तं मात्राभ्यामिडयोच्चरन् |\nहृन्मन्त्रमन्तः संवेश्य तं ध्यात्वा हृदये स्थितम् || १३० ||\n\nमात्राचतुष्टयेनाथ तेन वातेन पिङ्गलाम् |\nद्वाभ्यां सुषुम्नां गान्धारीं द्विद्विकाभिस्तु पूषिकाम् || १३१ ||\n\nद्वाभ्यां द्वाभ्यां हस्तिजिह्वालम्बुसे च यशस्विनीम् |\nकोशिनीं च कुहूं चैव क्रमात् संपूरयेत् गतीः || १३२ ||\n\nनासापुटादिकादूर्ध्वं नेत्रेणासीत कुम्भवत् |\nषट्त्रिंशद्भिस्तु मात्राभिरथ नाभ्यग्निमिश्रितैः || १३३ ||\n\nपरिभ्रमद्भिः सर्वत्र तैर्वातैर्दोषसंहतीः |\nध्यात्वा निरस्ता नाडीश्च शोधितास्तु शनैः शनैः || १३४ ||\n\nकेवलं वातचक्रं तु बहिः प्राग्वद्विरेचयेत् |\nयद्वा षोडशमात्रा स्याद्रेचके द्विगुणः स्मृतः || १३५ ||\n\nपूरकः कुम्भकोऽपि स्यात् सचतुःषष्टिमात्रकः |\nनाडीस्ता मोचयेत् प्राग्वत् षण्मात्राभिस्तु पिङ्गलाम् || १३६ ||\n\nनाडीस्तु दश तन्त्रीभिः पञ्चमात्राभिरर्जयेत् |\nप्राणायाममिदं प्रोक्तमुत्तमादिविभेदतः || १३७ ||\n\nत्रिप्रकारे विधानेऽत्र यथासंभवमाचरेत् |\nप्राणायामत्रयं कृत्वा पञ्च वा सप्त वाऽथवा || १३८ ||\n\nभवेत् प्राणजयः पुंसः प्राणायामः स उच्यते |\nततस्तु कायशुद्ध्यर्थं वर्णं भौमादि विन्यसेत् || १३९ ||\n\nभूतशुद्धिं श्रृणु मुने यथावदनुपूर्वशः |\nपृथ्व्यप्तेजोनिलाकाशं शरीरं भूतपञ्चकम् || १४० ||\n\nइन्द्रजालोपमं विद्धि ज्ञानाद्यैरुज्ज्ञितं गुणैः |\nमलिनं चास्वतन्त्रं च रेतोरक्तोद्भवं क्षयि || १४१ ||\n\nयावन्न शोधितं सम्यग्धारणाभिर्निरन्तरम् |\nतावदेतदयोग्यं स्यान्मन्त्रन्यासादिवस्तुषु || १४२ ||\n\nपञ्चभिर्धारणाभिर्वा द्वाभ्या वा शोधयेत्तनुम् |\nसुषुम्नादक्षिणद्वारान्निर्गमय्य हरिं बहिः || १४३ ||\n\nसहस्ररविसङ्काशं वृत्तमण्डलमध्यगम् |\nतप्तकाञ्चनवर्णाभमासीनं परमे पदे || १४४ ||\n\nमन्त्रात्मानं तु तं ध्यात्वा ह्युपरि द्वादशाङ्गुले |\nप्रभाचक्रं तु तदधस्तत्वाधिष्ठातृसंयुतम् || १४५ ||\n\nनिष्कलं मन्त्रदेहं तु ध्यात्वा तु तदधःक्रमात् |\nतुर्यश्रां पीतलां भूमिं चिन्तयेद्वज्रलाञ्छिताम् || १४६ ||\n\nशब्दाद्यैः पञ्चभिर्युक्तां नगद्रुमसमाकुलाम् |\nपुरप्राकारसुसरिद्द्वीपार्णवपरिष्कृताम् || १४७ ||\n\nसंविशन्तीं स्मरेद्बाह्यात् पूरकेण स्वविग्रहे |\nप्रोच्चरंश्चैव तन्मन्त्रं विश्रान्तामथ चिन्तयेत् || १४८ ||\n\nजान्वोः पादतलं यावत्तया व्याप्तं क्रमेण तु |\nकुम्भकेन द्विजश्रेष्ठ मन्त्रमूर्तौ स्वके ततः || १४९ ||\n\nशनैः शनैर्लयं यातां गन्धशक्तौ च मन्त्रराट् |\nगन्धशक्तिं च तां पश्चाद्रेचकेन बहिः क्षिपेत् || १५० ||\n\nतोयाख्ये च महाधारे ततस्तोयं च वैभवम् |\nससमुद्रसरित्स्रोतोरसषटकं च सौषधिम् || १५१ ||\n\nयान्यन्यान्यम्बुभूतानि भूतानि भुवनान्तरे |\nअर्धचन्द्रसमाकारं कमलध्वजशोभितम् || १५२ ||\n\nवारुणं विभवं बाह्ये ध्यात्वा तेनाथ विग्रहम् |\nसंपूर्य पूरकाख्येन करणेन शनैः शनैः || १५३ ||\n\nऊरुमूलाच्च जान्वन्तं शारीरं मण्डलं स्वकम् |\nतेनाखिलं तु संव्याप्तं कुम्भकेन स्मरेद्द्विज || १५४ ||\n\nतन्मध्ये वारुणं मन्त्रं धारणाख्यं विचिन्त्य च |\nअम्मयं विभवं सर्वं तन्मन्त्रे विलयं गतम् || १५५ ||\n\nततस्तं रसशक्तौ च सा शक्तिर्वह्निमण्डले |\nरेचकेन विनिक्षिप्य ततो वाह्नं च वैभवम् || १५६ ||\n\nत्रिकोणभुवनाकारं दीप्तिमद्भिर्विभूषितम् |\nविद्युच्चन्द्रार्कनक्षत्रमणिरत्नैश्च धातुभिः || १५७ ||\n\nस्वप्रकाशशरीरैस्तु अशरीरैश्च खेचरैः |\nचिह्नितं स्वस्तिकैर्दीप्तैर्ध्यात्वैवं विभवं महत् || १५८ ||\n\nतैजसं मुनिशार्दूल तन्मन्त्रं चाथ संस्मरेत् |\nतन्मण्डलान्तरस्थं तु प्रोच्चरन् वै तमेव हि || १५९ ||\n\nप्रविष्टं पूर्ववद्ध्यायेत्तेनैव करणेन तु |\nआनाभेः पायुपर्यन्तं व्याप्तं कृत्वाऽवधार्य च || १६० ||\n\nतं विप्र विभवं सर्वं तैजसं परिभावयेत् |\nतन्मन्त्रविग्रहे शान्तं तन्मत्रं चानलात्मकम् || १६१ ||\n\nरूपशक्तौ लयं यातं शक्तिः संविन्मयी च सा |\nतया मन्त्रशरीरं स्वं स्वशक्त्या विलयीकृतम् || १६२ ||\n\nरेचकेन तु तां शक्तिं वाय्वाधारे बहिः क्षिपेत् |\nततस्तु वायवीयं वै विभवं बाह्यतः स्मरेत् || १६३ ||\n\nवृत्तं राजोपलाभं तु बिम्बैर्युक्तं तु तैजसैः |\nपूर्णं नानाविधैर्गन्धैरनेकैस्तद्गुणैस्तथा || १६४ ||\n\nस्वमन्त्रेण समाक्रान्तं धारणाख्येन संस्मरेत् |\nतथा स्वरूपं तन्मन्त्रं ध्यात्वोच्चार्य समाहरेत् || १६५ ||\n\nपूर्वोक्तकरणेनैवं घ्राणाग्रेण शनैः शनैः |\nआकण्ठं नाभिदेशान्तं तेन व्याप्तं तु भावयेत् || १६६ ||\n\nप्रागुक्तकरणेनैव वायव्यं विभवं तु तम् |\nअधिष्ठातृलयं यातं स्मृत्वा तं च महामते || १६७ ||\n\nस्पर्शाख्यायां महाशक्तौ तां शक्तिमविनश्वरीम् |\nव्याप्तिं नित्यामनित्यां च स्वशक्तिविभावान्विताम् || १६८ ||\n\nशब्दाख्ये तु महाधारे निक्षिपेद्व्योममण्डले |\nध्यात्वाऽथ विभवं सर्वं व्योमाख्यं विग्रहाद्वहिः || १६९ ||\n\nनानाशब्दसमाकीर्णं नीरूपं चाञ्जनप्रभम् |\nअविग्रहैः शब्दमयैः पूर्णं सिद्धैरसंख्यकैः || १७० ||\n\nतन्मध्ये धारणामन्त्रं व्योमाख्यं संस्मरेद्द्विज |\nधारयन्तं स्वमात्मानं स्वसामार्थ्येन सवदा || १७१ ||\n\nशब्दमात्रमरूपं तु व्यापकं विभवेष्वपि |\nधिया च संपरिच्छिन्नं कृत्वा विन्यस्य विग्रहे || १७२ ||\n\nप्रागुक्तकरणेनैव तेन व्याप्तं च भावयेत् |\nआकण्ठाद्ब्रह्नरन्ध्रान्तं व्योमाख्यविभवेन च || १७३ ||\n\nसन्धार्य कुम्भकेनैव यावत्कालं तु योगिना |\nध्यायेत् परिणतं पश्चात् स्वमन्त्रे तु महामुने || १७४ ||\n\nव्योमाख्यं धारणामन्त्रं शक्तौ पिरणतं स्मरेत् |\n|| १७६ ||\n\nतां शक्तिं ब्रह्मरन्ध्रेण प्रयान्तीमनुभावयेत् |\nयुक्तां शक्तिचतुष्केण गन्धाद्येनाविनश्वरीम् || १७७ ||\n\nआश्रयेन्निष्कलं मन्त्रं तत्वाधिष्ठातृसंयुतम् |\nसमन्त्रं विभवं भौतमेवमस्तं नयेत् क्रमात् || १७८ ||\n\nचैतन्यं जीवभूतं यत् प्रस्फुरत्तारकोपमम् |\nभावनीयं तु विश्रान्तं निःसृतं भूतपञ्जरात् || १७९ ||\n\nनिष्प्रपञ्चे परे मन्त्रे पञ्चशक्त्याख्यविग्रहे |\nअनेन क्रमयोगेन जीव आत्मानमात्मना || १८० ||\n\nईक्षेत तद्धृदाकाशे अचलं सूर्यवर्चसम् |\nस्फुरद्द्युतिभिराकीर्णमीश्वरं व्यापकं परम् || १८१ ||\n\nततो मन्त्रशरीरस्थः समाधिं चाभ्यसेत् परम् |\nगन्धतन्मात्र पूर्वाभिर्युक्तत्वात् पञ्चशक्तिभिः || १८२ ||\n\nहेयं चेत्थमिदं बुद्ध्वा यदा तत्स्थानबृंहितः |\nअतृप्तोऽकृतकृत्यश्च मन्त्रहृत्पद्मसेवनात् || १८३ ||\n\nषट्पदो ह्यात्मतत्वश्च ज्ञानरज्ज्ववलम्ब्य च |\nहृत्कोटरोर्ध्वान्निर्यान्तं स्वात्मानं स्वात्मना स्मरेत् || १८४ ||\n\nभारूपनाडिमार्गेण मन्त्रवह्नेः शिखा हि सा |\nपद्मसूत्रप्रतिकाशा सुषुम्ना चोर्ध्वगामिनी || १८५ ||\n\nतद्ब्रह्मरन्ध्रगां स्मृत्वा सुपथा तेन सत्तम |\nशनैःशनैःस्वमात्मानं रेचयेज्ज्ञानवायुना || १८६ ||\n\nमान्त्रं करणषट्कं च एवमव्यापकं त्यजेत् |\nप्राप्नुयाच्च तदूर्ध्वात्तु यः परात् प्रभुविग्रहात् || १८७ ||\n\nउदितो द्विजशार्दूल तेजः पुञ्जो ह्यनूपमः |\nतत्प्रभाचक्रनाभिस्थस्वानन्दानन्दनन्दितः || १८८ ||\n\nएवं पदात्पदस्थस्य ह्यात्मतत्वस्य वै ततः |\nतत्वनिर्मुक्तदेहस्य केवलस्य चिदात्मनः || १८९ ||\n\nउदेति महदानन्दः सा शक्तिर्वैष्णवी परा |\nअलुप्तकर्मकर्तारं जीवं कृत्वा तमात्मसात् || १९० ||\n\nयत्रोदिता च तत्रैव पुनरेवावतिष्ठते |\nतच्च संकल्पनिर्मुक्तमवाच्यं विद्धि सत्तम || १९१ ||\n\nएवं स्वस्थानमासाद्य त्यक्त्वा भौतं च विग्रहम् |\nतत्र स्थितो दहेत् पिण्डं शक्तितन्मात्रवर्जितम् || १९२ ||\n\nषाट्कौशिकमसारं च निर्दण्ड तृणरूपिणम् |\nइच्छानिर्मथनोत्थेन मन्त्रजेन तु वह्निना || १९३ ||\n\nतेनाङ्घ्रिदेशादारभ्य तं पिण्डं ज्वलितं स्मरेत् |\nदक्षिणाङ्घ्रेरथाङ्गुष्ठप्रान्तदेशे शिखाक्षरम् || १९४ ||\n\nध्यात्वा युगान्तहुतभुग्रूपज्वालाशतावृतं |\nतेन स्वविग्रहं ध्यायेत् प्रज्वलन्तं समन्ततः || १९५ ||\n\nनाभिकन्दान्तरोद्देशे नेत्रमन्त्रेण पावकम् |\nध्यायेज्ज्वालागणोपेतं निनयेत्तेन भस्मसात् || १९६ ||\n\nदहनेन स्वकं देह हृन्मन्त्रं भावयंस्ततः |\nदेहजां भावयेज्ज्वालां मन्त्रनाथे लयं गताम् || १९७ ||\n\nभस्मराशिसमप्रख्यं शान्ताग्निं तमनुस्मरेत् ||\nतद्वाचकेन तद्भस्म यातं ध्यात्वा इतस्ततः || १९९ ||\n\nततः समन्त्रं तद्बिम्बं पूर्णचन्द्रायुतोपमम् |\nध्यात्वा तन्निःसृतेनैव त्वमृतौघेन चाम्बरात् || २०० ||\n\nप्लावयेद्देहजां भूतिं सर्वं ध्यायेत् सुधात्मकम् |\nतत्राधारमयीं शक्तिं मध्ये विन्यस्य वैष्णवीम् || २०१ ||\n\nबीजभूतां च सर्वस्य तदुत्थं चाम्बुजं स्मरेत् |\nषडध्वं तत्वभूतं च सितं तेजोमयं शुभम् || २०२ ||\n\nमण्डलत्रितयाकीर्णं स्फुरत्किरणभास्वरम् |\nमन्त्रात्मानं च तन्मध्ये ध्यायेन्नारायणं प्रभुम् || २०३ ||\n\nनिष्कलं केवलं शुद्धं पञ्चसन्मन्त्रविग्रहम् |\nतन्मन्त्रशक्तिभिर्भूयो भावयेन्मूर्छितं द्विज || २०४ ||\n\nव्योमादिपञ्चभूतीयं मान्त्रमीश्वरपञ्चकम् |\nतेभ्योऽथ प्रसरन्तं च व्योमाद्यं विभवं स्मरेत् || २०५ ||\n\nसंयोगजनितं पिण्डं ध्यायेद्विभवपञ्चकात् |\nसहस्रसूर्यसंकाशं शतचन्द्रगभस्तिमत् || २०६ ||\n\nनिर्मलस्फटिकप्रख्यं जरामरणवर्जितम् |\nजनित्वैवं स्वपिण्डं तु परमं भोगमोक्षयोः || २०७ ||\n\nसाधनं मुनिशार्दूल सहजं सर्वदेहिनाम् |\nतमासाद्य क्रमेणैव सिसृक्षालक्षणेन च || २०८ ||\n\nस्वपदान्निस्तरङ्गाच्च कृत्वा शक्त्या सहोदयम् |\nस्वानन्दं च महानन्दात् स्वानन्दस्याप्यपाश्रयात् || २०९ ||\n\nमारीचं नाभसं चक्रं तस्माद्रूपं स्वकं च यत् |\nसूर्यकोटिकराभासं प्रस्फुरन्तं स्वभाससा || २१० ||\n\nकदम्बगोलका कारं निशाम्बुकणनिर्मलम् |\nएवमात्मानमानीय स्वस्थानात् स्वात्मना द्विज || २११ ||\n\nविशेन्मन्त्रशरीरं स्वं ब्रह्मरन्ध्रेण पूर्ववत् |\nज्योत्स्नानाडीपथेनैव पुर्यष्टककजान्तरम् || २१२ ||\n\nस्ववाचकं भावयन् वै ध्वनिना निष्कॢेन तु |\nततस्तु निष्कलान्मन्त्राद्यावद्भौतं च विग्रहम् || २१३ ||\n\nपञ्चकं चाभिमानं तु आसाद्यालोकविग्रहम् |\nस्वमन्त्रादमृतौघेन सेचयेद्विग्रहं स्वकम् || २१४ ||\n\nततः स्वमन्त्रं तद्बिम्बमाकृष्य हृदि विन्यसेत् |\nनिस्तरङ्गा परा शक्तिर्महानन्दमयी च सा || २१५ ||\n\nस्वानन्दाच्च प्रभाचक्रं रूपमात्मीयभास्वरम् |\nसौषुम्नस्तादृशो मार्गः पिण्डमन्त्रश्च निष्कलः || २१६ ||\n\nसत्याद्यो मन्त्रशक्त्योघो धारणेश्वरपञ्चकम् |\nतेषां विभवसङ्घो यः पिण्डस्तत्सामुदायिकः || २१७ ||\n\nस्मरेल्लोलीकृतं सर्वमपृथक् च पृथक् स्थितम् |\nस्थूलसूक्ष्मपराख्येन त्रिविधेन तु सत्तम || २१८ ||\n\nकरणेनोदिता सम्यक् शुद्धिरेषा च भौतिकी |\nशोधितैः पञ्चभिर्भूतैः पृथिव्याद्यैः खपश्चिमैः || २१९ ||\n\nघ्राणजिह्वाक्षित्वक्छ्रोत्ररूपज्ञानेन्द्रियाणि च |\nउपस्थपायुपादाख्यपाणिवागात्मकानि च || २२० ||\n\nकर्मेन्द्रियाणि पञ्चैव शोधितानि भवन्ति हि |\nतत्रापि पूरकादीनां काल आयामवत्स्मृतः || २२१ ||\n\nधारणापञ्चकेनैवं मुख्यकल्पे प्रकीर्तिता |\nअनुकल्पे तु तां वक्ष्ये यथावद्विनिबोध मे || २२२ ||\n\nक्ष्माजलानलवाय्वाख्यनाभसीयं महामते |\nधारणापञ्चकं चैव संक्षिप्तं विहितं द्वयम् || २२३ ||\n\nदहनाप्यायनाच्चैव यदा देहात् स्वशुद्धये |\nनाभिक्षेत्रगतं ध्यायेन्मारुतं कवचेन तु || २२४ ||\n\nनयेद्देहगतं तेन शोषभावं रसं द्विज |\nनाभिकन्दान्तरोद्देशे नेत्रमन्त्रेण पावकम् || २२५ ||\n\nध्यायेज्ज्वालागणोपेतं निनयेत्तेन भस्मसात् |\nदहनेन स्वकं देहं हृन्मन्त्रं भावयंस्ततः || २२६ ||\n\nतिष्ठेद्गगनमाश्रित्य शिरोमन्त्रेण भावयेत् |\nजलं मुक्ताफलस्वच्छं तदुद्भूतमथ स्मरेत् || २२७ ||\n\nशिखामन्त्रेण कमलं वसुधागुणलक्षणम् |\nतदधिष्ठातृभावेन नयेदात्मनि सत्तम || २२८ ||\n\nध्यायेत्तदुत्थितं कोशं भूततत्वमयं वपुः |\nहृदयादीन् स्मरन् पञ्चतत्वानां कारणात्मनाम् || २२९ ||\n\nततः समाचरेन्न्यासं तस्मिन् ध्यानोत्थिते पुरे |\nमुख्यानुकल्पभेदेन भूतशुद्धिः प्रक्रीर्तिता || २३० ||"
}