{
    "filename": "Pārameśvara-20.txt",
    "content": "śrīḥ |\n\nviṃśo'dhyāyaḥ |\n\nsanakaḥ |\ntulāpuruṣadānādi mama saṃsūcitaṃ purā |\nbhūbhujāṃ tadvidhānaṃ me vistareṇa mune vada || 1 ||\n \nśāṇḍilyaḥ |\nśrṛṇu samyak pravaṣyāmi dvija sarvāghanāśanam |\ntulāpuruṣadānādyaṃ sarvakāmaphalapradam || 2 ||\n \nprajāpālanaśīlasya satvaniṣṭhasya bhūbhujaḥ |\nkadācit karmalopena devakopo'bhijāyate || 3 ||\n \ntathaiva rāṣṭrasaṃkṣobhaḥ prajāpīḍā ca vardhate |\ntathā varṇāśramācārairdeśaḥ syāt kaluṣīkṛtaḥ || 4 ||\n \nvedavaidikadharmāśca cyavante kālaviplavaiḥ |\nbādhyate pratibhūpālairuparyupari bhūpatiḥ || 5 ||\n \nśūnyo janapado bhūyāt prajā nasyanti tatkṣaṇāt |\nsvadoṣajanitaṃ kaṣṭamiti buddhyā mahīpatiḥ || 6 ||\n \nsapurodhāḥ sahāmātyaḥ saprajāpadamādarāt |\npañcarātravidhānajñaṃ sarvabhūtahite ratam || 7 ||\n \nalolupaṃ cāpyakrodhaṃ ṛjuṃ bhāgavataṃ dvijam |\nkarmadvayavidhānajñaṃ deśikendraṃ samāśrayet || 8 ||\n \npurāvṛttaṃ tu sakalaṃ svāparādhanimittajam |\nsarvaṃ nivedya gurave yathāvṛttaṃ mahīpatiḥ || 9 ||\n \nrakṣa rakṣeti caraṇau praṇamya samudīrayan |\nso'pi tadvacanaṃ śrutvā sarvānugrahakārakaḥ || 10 ||\n \nvittamāhṛtya nṛpaternyāyadharmasamāhṛtam |\npravartate'tha tat karma ṛtvigbhiḥ pañcarātrikaiḥ || 11 ||\n \ntraividyairapi tatkarmakuśalairbhagavatparaiḥ |\ncaitrādiṣu ca māseṣu viṣuve cāyanadvaye || 12 ||\n \nvyatīpāte ca janmarkṣe candrasūryoparāgayoḥ |\nśravaṇe vāsave'śvinyāṃ kṛttikāsvathavā mune || 13 ||\n \nrohiṇyāṃ saumyanakṣatre punarvasvorviśeṣataḥ |\npuṣye vā hastanakṣatre uttarāsu tathaiva ca || 14 ||\n \ncitrāyāṃ ca tathā svātau maitre mūle tathaiva ca |\nduḥsvapne gṛhapīḍāyāṃ mahotpāteṣu satsvapi || 15 ||\n \nvyādhite ca tathārāṣṭre kuryāt kartuśca sammate |\netannimittamuddiśya kartavyaṃ cettadaiva tu || 16 ||\n \nprārabhettadyathā doṣaviplavo nābhijāyate |\nsvayaṃvyaktādike sthāne viṣṇoḥ sarvaguṇānvite || 17 ||\n \nyathābhimatadigvaktre purastādbhagavadgṛhe |\ntrivargaṃ maṇṭapaṃ kuryāccaturaśraṃ samantataḥ || 18 ||\n \nsaptaviṃśatkaraṃ kṣetraṃ saptadhā saṃvibhajya ca |\nhastocchrāyāṃ mahāvediṃ sarvālaṅkāramaṇḍitām || 19 ||\n \ndikṣu cārohaṇairyuktāṃ tribhirmadhya prakalpayet |\ntadūrdhve madhyato dikṣu pārthivaṃ pīṭhapañcakam || 20 ||\n \ntālonnataṃ trihastaṃ ca tristhānayajanāya ca |\nbhūpateradhivāsārthaṃ svarṇāderapi vastunaḥ || 21 ||\n \ntulāyāḥ khaḍgamukhyasya bhūṣaṇānāṃ ca vāsasām |\nmaṇḍalaṃ madhyeme pīṭhe prāksthaṃ cakrābjasannibh || 22 ||\n \nkuṇḍaṃ dakṣiṇadikpīṭhaṃ nṛpajāgaraṇāspadam |\npratyaksthe kuṃbhayāgaṃ tu saumyasthai svarṇasañcayaḥ || 23 ||\n \ntulādīnāṃ ca saṃskāraḥ kāryasteṣāṃ ca bāhyataḥ |\nhastamātraṃ parityajya dikkuṇḍāni prakalpayet || 24 ||\n \ncaturaśraṃ ca cakrābhaṃ śaṅkhābhaṃ cāmbujākṛti |\nvidikṣu vahnyādīśāntaṃ śrṛgu kuṇḍagaṇaṃ kramāt || 25 ||\n \nyonyākāraṃ trikoṇaṃ ca vasvaśrārddhendulakṣaṇe |\npīṭhordhve kalpanīyāni cakrādyairaṅkitāni ca || 26 ||\n \nparito'pi triyaṃśena caturdvārasamanvitam |\nkoṇeṣu ca subhityāḍhyaṃ mukhabhadravirājitam || 27 ||\n \nvividhārohaṇairyuktaṃ sarvālaṅkāramaṇḍitam |\npurobhāge prapā kāryā mānādyāgālayopamā || 28 ||\n \nmadhyato raṅgasaṃyuktā paścimāśāṃ visṛjya ca |\nprāk dakṣiṇottarāśāsu dvibhaktyā prāvṛtā dṛḍhā || 29 ||\n \nmahotsave pratiṣṭhāyāṃ pavitrārohaṇādiṣu |\npurā yathoktaṃ bahudhā teṣvekasmin prakalpite || 30 ||\n \nmaṇṭape vā prakurvīta tulārohādikaṃ dvayam |\npurastādevamāpādya maṇṭapaṃ pūrvatomukham || 31 ||\n \npaścādārohaṇatulā vidheyā vidhicoditā |\nekāṅgulaghane tulye khuvṛtte hastanirmite || 32 ||\n \ndhaṭe hemādinā kārye prodyadarkasamaprabhe |\nparidhāvaṅgulaṃ tyaktvā valayairdikṣu kīlite || 33 ||\n \ntulādaṇḍasamāyāme śrṛṅkhalāpāśayojite |\nkāḷāyasamayaṃ daṇḍaṃ kāryaṃ hastatrayāyatam || 34 ||\n \ntritālanāhaṃ madhye tu dvitālaṃ pārśvayordvayoḥ |\ntālamātraṃ parityajya kālāyasamayaṃ calam || 35 ||\n \nbālacandrasamākāravaktrādaṃṣṭrādvayaṃ dvayoḥ |\nśrṛṅkhalāpāśayogārthaṃ kṛtvā madhye tadūrdhvataḥ || 36 ||\n \ntīkṣṇāgrāṃ sthāpayejjihvāmacalāṃ ṣoḍaśāṅgulamām |\nśaṃsantīṃ sāmpavaiṣamye tadūrdhve toraṇaṃ calam || 37 ||\n \naṣṭādaśāṅgulāyāmaṃ viśrāntaṃ pārsvayordvayoḥ |\nbalākāvadanaṃ vaktraṃ yojayettoraṇopari || 38 ||\n \ntulāmevaṃ samāpādya lakṣaṇenopalakṣitām |\nprasiddhayajñadārūtthau sāravantau ṛjū dṛḍhau || 39 ||\n \ndvihastapariṇāhau ca hastaiḥ ṣaḍbhiḥ samucchritau |\nmūlataścaturaśrābhau madhyatoṣṭāśra lakṣitau || 40 ||\n \nūrdhvato vartulākārau śilpiśreṣṭhena nirmitau |\ncaturaśrasya kuṇḍasya prācyāṃ dvārasya cāntare || 41 ||\n \ndakṣiṇottarayoḥ sthāpyau dvihastenāntarīkṛtau |\nhastaiḥ pañcabhirucchrāye nikhātau hastamānataḥ || 42 ||\n \nsamānajātivṛkṣotthaṃ yojayeduttaraṃ tayoḥ |\nstaṃbhāgratulyavistāraṃ tāvanmānonnataṃ dṛḍham || 43 ||\n \nmaṅgaḷairaṣṭabirjuṣṭaṃ pārśvayośca śriyānvitam |\nmadhyatastadadhastācca kīlayedvalayaṃ dṛḍham || 44 ||\n \ntulāvalambanārthaṃ ca tāmrajaṃ vā'yasaṃ tu vā |\nkāryātha tāḍanīyaṣṭirāyāmāt ṣoḍaśāṅgulā || 45 ||\n \nprakoṣṭhapariṇāhā ca lauhī vā sāradārujā |\nyāgopakaraṇānyatra homopakaraṇānyapi || 46 ||\n \nsruksruvādīni sarvāṇi kuṃbhāśca karakādayaḥ |\ntathāṣṭamaṅgaḷādīni śaktyā hemādijāni vā || 47 ||\n \naṅkurānarpayitvā'tha prāgukte'nyatame dine |\npālikādiṣu pātreṣu maṅgaḷārthaṃ prayogavit || 48 ||\n \nsaṃbhārāṇi ca sarvāṇi sambhartavyāni sādaram |\nmaṇṭapālaṃkriyārthaṃ ca tristhānayajanāya ca || 49 ||\n \ncandanādīni gandhāni patrapuṣpaphalāni ca |\nsitādivarṇayuktāni vāsāṃsi vividhāni ca || 50 ||\n \nsarvakuṇḍeṣu homārthaṃ samidhāṃ saptakaṃ bahu |\ndikkuṇḍeṣu ca hotavyāḥ siddhārthīḥ kāmyakarmaṇām || 51 ||\n \npalāśakhadirāśvatthodumbaraprabhavā api |\nvidikṣu pippalaplakṣavaṭakāśmaryajātayaḥ || 52 ||\n \nsamidhaḥ sarvakuṇḍeṣu pālāśyastadalābhataḥ |\nhemarājatatāmrotthāḥ kalaśā mṛṇmayāstu vā || 53 ||\n \nśālipūrvāṇi dhānyāni bījāni ca viśeṣataḥ |\ndadhikṣīrājyakuṃbhāni ṣaḍvidhāni rasānyapi || 54 ||\n \ntaṇḍulāni viśuddhāni pākayogyānyanukṣaṇam |\nkarmaṇyānyupadaṃśāni pākapātrāṇyanekaśaḥ || 55 ||\n \nniveśanārthasthālīkāḥ pātrāṇyarghyādikasya ca |\npradīpadhūpapātrāṇi suguṇānyadbhutāni ca || 56 ||\n \npādyapratigrahādīni yāgopakaraṇāni ca |\nguggulvagarupūrvāṇi dhūpadravyāṇi yānyapi || 57 ||\n \nsnānakuṃbhopayogyāni yāni sarvauṣadhāni ca |\ndānarthaṃ brāhnāṇādīnāṃ dhanadhānyāmbarāṇi ca || 58 ||\n \nbhūṣaṇāni mahārhāṇi deśikendrasya ṛtvijām |\nhemādi dakṣiṇaārthaṃ ca saṃbhartavyā yathābalam || 59 ||\n \nyāgālayamalaṃkuryāt pavitrārohaṇe yathā |\nvitānairdhvajikābhiśca tuhgairyavanikāpaṭaiḥ || 60 ||\n \nkṣaumairnānāvidhairvastrairghaṇṭācāmaradarpaṇaiḥ |\nvyālambidarbhamālābhiḥ kadaḷīpanasādibhiḥ || 61 ||\n \nsugandhapuṣpamālābhiḥ sauvarṇairmañjarīgaṇaiḥ |\nsaphalaiḥ kadaḷīpūganāḷikerādibhūruhaiḥ || 62 ||\n \npradīpaiḥ prakaraiḥ puṣpaiḥ sitādyairvarṇakairapi |\ntoraṇairdvārakuṃbhaiśca savatsaiḥ surabhīgaṇaiḥ || 63 ||\n \nmaṇḍitaiḥ khalu śrṛhgādau kṣaumasragbhūṣaṇādibhiḥ |\nevamādyairalaṃkṛtya yathāśobhaṃ tu maṇṭapam || 64 ||\n \ntṛtīye vāsare pūrve karmāhāddivasakṣaye |\nṛtvigbhirdeśikendrastu kṛtasandhyāvidhikramaḥ || 65 ||\n \npraviśya maṇṭapaṃ prāgvat puṇyāhoktipurassaram |\narcanaṃ vāsudevasya sahomaṃ prāk samāpya ca || 66 ||\n \nyāgālayaṃ tu sarvatra gavyairabhyukṣya pañcabhiḥ |\ndravyāṇi yāgayogyāni tattatsthāne niyojayet || 67 ||\n \nprabhātāyāṃ tu śarvarayāṃ pūrvāhne dehaśuddhaye |\nuptaromanakhaśmaśrurbhūpatirniyataḥ śuciḥ || 68 ||\n \ndhautadantaśca susnātaḥ pariśuddhāmbarāvṛtaḥ |\nsitālepanapuṣpādyairañcitaḥ saṃsmaran harim || 69 ||\n \nupoṣito ghṛtaṃ prāśya brāhnaṇairvedapāragaiḥ |\npārāyaṇamṛcāṃ śrṛṇvannāsīta sapurohitaḥ || 70 ||\n \nniśāmukhe pravṛtte tu ṛtvigbirdeśikottamaḥ |\npraviśedyāgasadanaṃ kṛtvā dvārsthārcanaṃ sudhīḥ || 71 ||\n \ntristhānasthaṃ jagannāthaṃ yajeddīkṣāvidheḥ samam |\npuṇyāhaṃ pūrvamuccārya ṛtvigbhiḥ kuṃbhamudvahan || 72 ||\n \nkuṃbhamaṇḍalayoḥ pūjāṃ vistareṇa samāpya ca |\nsvakuṇḍe havanaṃ kuryāt samidbhiḥ saptabhiḥ purā || 73 ||\n \nśāntihomaṃ tataḥ paścānmadhukṣīrādibhiḥ kramāt |\npratyekaṃ śatasaṅkhyaṃ ca pūrṇāntaṃ mūlamuccaran || 74 ||\n \nsvamārgeṇa tu saṃskṛtya guruḥ kuṇḍagaṇaṃ tataḥ |\nteṣu prabhavayogena homārthaṃ dikṣu yojayet || 75 ||\n \ncaturo vāsudevādināmnā ekāyanān dvijān |\ntaiḥ svaśākhoditairmantraiḥ hotavyaṃ tu krameṇa tu || 76 ||\n \nṛgādyāṃścaturo vedān vidikkuṇḍeṣu vinyaset |\nmantrairarcitaliṅgaistu svaśākhotthaisca pāvanaiḥ || 77 ||\n \nhomaṃ kuryādyathāyogaṃ puṃsūktenaiva vā dvija |\nbhūḥ svāheti bhuvaḥ svāhā svaḥ svāheti tathaiva ca || 78 ||\n \nbhūrbhuvassuvaḥsvāheti mantrairvā vahnidkkramāt |\nbhūḥ puruṣāya svāhā bhuvaḥ puruṣāya svāhā || 79 ||\n \nsvaḥ puruṣāya svāhā bhūrbhuvassvaḥ puruṣāya svāhā |\netaiścaturbhirmantrairvā juhuyāddikkrameṇa tu || 80 ||\n \nsāstrāṇāṃ lokapālānāṃ kumudādigaṇasya ca |\naṣṭānāṃ mahgaḷānāṃ ca prāgvat syāt sthāpanādikam || 81 ||\n \npālāśādisamidbhedāścarubhedāśca pūrvavat |\npratikuṇḍaṃ ca kuṃbhānāṃ sthāpanādyaṃ tu pūrvavat || 82 ||\n \ncaturṇāṃ ṛṅnayādīnāṃ tathā caikāntināmapi |\nniveśanādikaṃ kāryaṃ puroditavidhānataḥ || 83 ||\n \nevaṃ krameṇa saṃpādya tadante bhūpatiṃ guruḥ |\nprāśayet pañcagavyaṃ tu kuśodakasamanvitam || 84 ||\n \nbhagavatpādatoyaṃ ca sarvapāpaharaṃ śubham |\nbhakṣayeccaruśeṣaṃ tu koṣṭhasaṃśodhanāya ca || 85 ||\n \nkṛtvā dakṣiṇapīṭhe tu śālibhāraistu viṣṭaram |\nnavasaṅkhyaistadūrdhve tu mārgaṃ carma tu vinyaset || 86 ||\n \nvyāghrajaṃ vā tadūrdhve tu darbhānāstīrya sākṣatān |\nprāgagrānudagagrān vā tasminnāropya bhūpatim || 87 ||\n \npūrṇodakuṃbhāṃścaturaḥ prāgvadvastrādibhūṣitān |\ncaturdikṣvapi saṃsthāpya teṣvarcyā mūrtayaḥ kramāt || 88 ||\n \ncaturvidhāni cānnāni tāsāṃ dadyāt krameṇa tu |\ntato homaśca kartavyaḥ kuṇḍeṣu prākkrameṇa tu || 89 ||\n \ntato būpasya purataḥ upaviśyāsane guruḥ |\ntaddehasthitatatvānāṃ śuddhiṃ kuryādvidhānataḥ || 90 ||\n \nprāk teṣāṃ vilayaṃ kṛtvā tataḥ sṛṣṭiṃ samācaret |\nkuryāt kautukabandhaṃ ca prāgvattasyāpi cātmanaḥ || 91 ||\n \nsvarṇasañcayamāhṛtya tintriṇīmiśravāriṇā |\nnirmalīkṛtya saṃprokṣya vīryamantreṇa tatpunaḥ || 92 ||\n \nudak dik saṃsthite pīṭhe śālibhāraistribhiḥ kṛte |\npīṭhe niveśyādhivāsya vāsolaṅkārapūrvakam || 93 ||\n \nanyacca sarvaṃ saṃsthāpya varmaṇā cāvakuṇṭhayet |\ntataścakrābjamālikhya tvanyadvā maṇḍalaṃ śubham || 94 ||\n \nratnajairdhātujairvāpi varṇakaiḥ paripūrayet |\ngītanṛttādikaiḥ stotraiḥ śaṅkhavādyādinisvanaiḥ || 95 ||\n \nmaṅgaḷairvividhaiścānyairjāgareṇa nayenniśām |\ndivyādyāyatane kāryaṃ viśeṣayajanaṃ vibhoḥ || 96 ||\n \ntataḥ karmadine brāhne muhūrte deśikaḥ svayam |\nkṛtvā snānādikaṃ sarvaṃ nityakarmavidhānataḥ || 97 ||\n \ntato yajedviśeṣeṇa kuṃbhasthaṃ jagatīpatim |\nmaṇḍalasthaṃ krameṇaiva vividhairbhogasañcayaiḥ || 98 ||\n \naupacārikasāṃsparśahṛdayaṅgamasaṃjñitaiḥ |\nparamānnādikaistatra prabūtairannasañcayaiḥ || 99 ||\n \nevamiṣṭvā tato'gnisthaṃ vibhuṃ santarpayet kramāt |\nsamitsaptakapūrvaistu mūlena saghṛtaistilaiḥ || 100 ||\n \nsahasramāhutīnāṃ tu śataṃ vā'pi samācaret |\nsarvavighnavināśārthamastreṇāpi tathācaret || 101 ||\n \nṛtvijaśca svakuṇḍeṣu juhuyuḥ pūrvavat kramāt |\npatitāsu ca pūrṇāsu sarvakuṇḍeṣu vai kramāt || 102 ||\n \nsaṃsnāpya mūlamantreṇa puṃsūktena tathaiva ca |\nsuprakṣāḷitapāṇyaṃghriṃ svācāntaṃ paribhūṣitam || 103 ||\n \nniśādhivāsitaiḥ sarvairvastramālyānulepanaiḥ |\nsarvairābharaṇaiścaiva mahārghairvividhairapi || 104 ||\n \nkhaṅgakheṭakahastaṃ ca samādāya guruḥ svayam |\nmuhūrte śobhane prāpte pāṇinā pṛthivīpatim || 105 ||\n \npuṇyāhaṃ vācayitvā tu sarvamaṅgaḷasaṃyutam |\nkalaśasthaladikkuṃbhasarvakuṇḍeṣu saṃsthitam || 106 ||\n \nvibhuṃ pradakṣiṇīkṛtya kārayitvā namaskriyām |\nbrāhnaṇāgryānanujñāpya tulāṃ nītvā pradakṣiṇam || 107 ||\n \ntasyāḥ paścimadiksaṃsthe bhūyaḥ prāgānanaṃ dhaṭe |\nāropayenmūlamantraṃ sāṅgamāvartayan guruḥ || 108 ||\n \ndivyān balādikān mantrān tathā sūktaṃ tu pauruṣam |\nprākpātre bhūpatisamaṃ nikṣipet svarṇasañcayam || 109 ||\n \nniśādhivāsitaṃ tveṣa tulābhāraḥ samo bhavet |\nevaṃ vā'pi tulābhāre prāk dhaṭe vinyasennṛpam || 110 ||\n \npratyaṅmukhaṃ paścime tu nikṣipet svarṇasañcayam |\nśataniṣkādhikaḥ śreṣṭho madhyamo'rdhādhiko bhavet || 111 ||\n \nśatapādādhikaḥ sa syāttulābhāraḥ kaniṣṭhakaḥ |\ntatkāle ṛṅbhayādyāśca catvāro dikṣu saṃsthitāḥ || 112 ||\n \nsvaśākhāḥ samadhīyīran vidiśāsu ca saṃsthitāḥ |\nsadbrahnajñā adhīrayan śākhāḥ paramapāvanāḥ || 113 ||\n \nśaṅkhakāhaḷabheryādivādyāni vividhāni ca |\nvādayeyuḥ samantācca tattadvādyaviśāradāḥ || 114 ||\n \ngītaṃ tu vividhaṃ kuryuḥ gītaśāstraviśāradāḥ |\nvividhāni ca nṛttāni kuryuśca parito diśaḥ || 115 ||\n \nanyacca maṅgaḷaṃ yadyata tattat sarvaṃ tu kārayet |\ntatastu sarvakuṇḍeṣu śāntihomaṃ ca kārayet || 116 ||\n \ntilairājyaiśca bahubhiḥ śatamaṣṭottaraṃ kramāt |\nbhūpatirmanasā dhyāyet bhagavantaṃ janārdanam || 117 ||\n \nekanāḍīṃ tadardhaṃ vā āsīta nṛpatirdhaṭe |\ntato'varuhya vai tasmāt praṇameddaṇḍavaddharim || 118 ||\n \ntatastu bhūṣaṇairvastrairbhūṣayedbhūpatirgurum |\nsuvarṇadakṣiṇāṃ dadyācchataniṣkāṃ tu tatsamām || 119 ||\n \nṛtvigbhyastu tadardhaṃ vā ye cānye tatra karmaṇi |\nniyojitāstu sāhāyye tebhyaḥ karmānurūpataḥ || 120 ||\n \ndravyāṇi dadyānnṛpatirvastrāṇi vividhāni ca |\nsuvarṇasañcayāṃstāṃśca bhūṣaṇāni ca bhūpatiḥ || 121 ||\n \nsvayaṃ vyaktādike sthāne dadyādbhagavato vibhoḥ |\ndānāt phalaviśeṣaṃ tu samākarṇaya sāṃpratam || 122 ||\n \nsvayaṃ vyakte vibhoḥ sthāne yo dadyādbhūpatirhareḥ |\nsarvapāpavinirmuktaḥ sarvāmayaviyojitaḥ || 123 ||\n \nsarvasaṃpatsamṛddhaśca sarvadeśādhipo bhavet |\nbhuṅkte ca vividhān bhogāniha loke paratra ca || 124 ||\n \nkoṭikoṭiguṇaṃ dānaṃ tathaiva ca phalaṃ bhavet |\ndānaṃ yaddivyāyatane tadanantaguṇaṃ bhavet || 125 ||\n \nārṣe ca saiddhāyatane dānaṃ lakṣaguṇaṃ bhavet |\nsadviprakalpite dānaṃ sahasraguṇitaṃ bhavet || 126 ||\n \nsatkṣatrakalpite sthāne dānaṃ śataguṇaṃ bhavet |\nsadvaiśyakalpite sthāne tadardhaguṇitaṃ bhavet || 127 ||\n \nsacchūdrakalpite dattaṃ dviṣaṭkaguṇitaṃ bhavet |\nananyaśaraṇairvarṇaiḥ sthāne tu parikalpite || 128 ||\n \ndānaṃ daśaguṇaṃ proktaṃ varṇairvyāmiśrayājibhiḥ |\nnirmitāyatane dattaṃ tat pañcaguṇitaṃ bhavet || 129 ||\n \ndāne mukhyavidhiḥ proktastvanukalpamataḥ śrṛṇu |\ntatra ye śrotriyāḥ prāptā vaighṇavā brāhnaṇottamāḥ || 130 ||\n \nsuvarṇasañcayādyaṃ ca tebhyo dadyādyathākramam |\nyāgopakaraṇaṃ sarvamācāryāya pradāpayet || 131 ||\n \nyaḥ kuryādbhūpatiḥ kaścit anyo vā dhanavān sakṛt |\ntulābhārāhvayaṃ karma sarvapāpaiḥ pramucyate || 132 ||\n \nrogairanabibhūtaśca bhaviṣyati na saṃśayaḥ |\nyaḥ kuryānniyamenaiva karmaitat prativatsaram || 133 ||\n \ntasya puṇyaphalāvāptiṃ kaḥ śaknotyabhivarṇitum |\ntatkāle bhagavadyāgaṃ catuḥsthānārcanānvitam || 134 ||\n \ndivyādyāyatane samyak kārayet pṛthivīpatiḥ |\ntadanyasmin dine vipra snāpayet puruṣottamam || 135 ||\n \nsahasrakalaśaiḥ samyak puroditavidhānataḥ |\nyadvānyasnapanenaiva tattatkālocitena vai || 136 ||\n \ncatusaḥthānārcanaṃ tatra viśeṣāt kārayennṛpaḥ |\nmahāhavirnivedyaṃ ca viśeṣeṇaiva kārayet || 137 ||\n \ntatrāpi deśikādibhyo dadyādvai dakṣiṇāṃ kramāt |\ndīnāndhakṛpaṇānāthān bālavṛddhakṛśāturān || 138 ||\n \nbhojayecca vidhānena dravyādīnyapi dāpayet |\nvividhāni ca bījāni śālyādīnyapi dāpayet || 139 ||\n \nbandīkṛtāṃśca visṛjet kārāgṛhaniveśitān |\neṣa te kathito vipra tulābhāravidhiḥ kramāt || 140 ||\n \nhiraṇyagarbhādyanyeṣvapyevameva samācaret |\nevaṃ kuryāttulābhāraṃ yaḥ sakṛdbahuśo'pi vā || 141 ||\n \nsarvapāpavimokṣastu tasya syānnātra saṃśayaḥ |\nyo vā bhagavato'rthe tu mātāpitrorgurostu vā || 142 ||\n \nsvaprāṇāṃstyajatāṃ bhaktyā viprādīnāṃ mahāmate |\nnimittī tu bhavettasya tulābhārādikena ca || 143 ||\n \nbahuśo'nuṣṭhitenaiva samyageva tu karmaṇā |\nanyairvā vihitairvipra prāyaścittaiḥ suduṣkaraiḥ || 144 ||\n \nbrahnahatyo'tthadoṣasya śuddhirbhavati vā na vā |\nprāṇatyāgaḥ kṛtastena viṣvarṇthe yanmahātmanā || 145 ||\n \ntasmānna niṣkṛtirvipra bhavettasya nimittinaḥ |\nbrāhnaṇāḥ kṣatriyā vaiśyā viṣṇvarthe maudgalāstu vā || 146 ||\n \nparityajeyuḥ svaprāṇān bhagavadbhaktisaṃyutāḥ |\nbhṛgvādibhirupāyaistu pañcabhirvā viṣādikaiḥ || 147 ||\n \nanyaisteṣāṃ bhavet sadyau vājapeyādijaṃ phalam |\nsakāmasya tu niṣkāmaḥ prāpnuyāt paramāṃ gatim || 148 ||\n \nmahātmanastu tān viddhi viṣṇvarthe tyaktajīvitān |\nātmahatyotthadoṣaiste na lipyante kadācana || 149 ||\n \nātmahatyotthadoṣāḥ syuranyeṣāṃ sarvadā dvija |\nevaṃ bhagavadarthe tu prāṇatyāge kṛtādaraḥ || 150 ||\n \nyamuddiśya tyajet prāṇān taṃ vidyādbrahnaghātakam |\nmukhyavipre mṛte tasya taddoṣaḥ syāccaturguṇaḥ || 151 ||\n \nkṣatriye brahnahatyotthadoṣastu triguṇo bhavet |\nnimittinaḥ sa doṣaḥ syāddviguṇaḥ saṃsthite viśi || 152 ||\n \nnimittine mṛte śūdre doṣa ekaguṇo bhavet |\nevaṃ doṣavivṛddhistu bhavedvipre nimittini || 153 ||\n \nnimittini kṣatriyādāvekaikaguṇavardhanāt |\nbhavet pūrvoktadoṣastu atārthe nāsti saṃśayaḥ || 154 ||\n \nevaṃ mṛte vipramātre doṣa ukto nimittinaḥ |\nmukhyadoṣaḥ pañcaguṇo brahnacāriṇi saṃsthite || 155 ||\n \ngṛhasthe yajvani mṛte sa doṣaḥ ṣaḍguṇo bhavet |\nvānaprasthe mṛte mukhyadoṣaḥ saptaguṇo bhavet || 156 ||\n \nsannyāsāśramaniṣṭhe tu saṃsthite tu nimittinaḥ |\nsyānmukhyadoṣo'ṣṭaguṇa evaṃ tu kathito mune || 157 ||\n \nnimittino doṣavṛddhiḥ viṣṇvarthe maraṇe sati |\nevaṃ nimittabhūtānāṃ dvijādīnāṃ na niṣkṛtiḥ || 158 ||\n \ntatra yat brāhnaṇairuktaṃ vivekanirataissadā |\nsarvaśāstrārthatatvajñaiḥ tat kuryādavicārataḥ || 159 ||\n"
}