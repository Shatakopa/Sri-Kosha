{
    "filename": "Pārameśvara-4.txt",
    "content": "श्रीः |\n\nचतुर्थोऽध्यायः |\n\nसंशुद्धविग्रहो मन्त्री मन्त्रन्यासं समाचरेत् |\nयेन विन्यस्तमात्रेण देवदेवसमो भवेत् || १ ||\n\nपूजादिसर्वकार्याणामधिकारी च जायते |\nभवेद्वै सर्वसिद्धीनामाविर्भावस्तु येन च || २ ||\n\nयं कृत्वा निर्भयस्तिष्ठेद्देशे दुष्टसमाकुले |\nविजयश्चापमृत्यूनां स्याद्येन विहितेन च || ३ ||\n\nव्यापारो मानसो ह्येष न्यासाख्यो यद्यपि स्मृतः |\nन बध्नाति स्थितिं सम्यक् तथाऽपि क्रियया विना || ४ ||\n\nकराधीना पुनस्सा तु प्राङ्न्यासस्तु तयोः स्थितः |\nअथ हस्तद्वये न्यस्य दीप्तिमद्द्वादशाक्षरम् || ५ ||\n\nमणिबन्धान्नखाग्रान्तं त्वादित्यातपवत्ततः |\nसृष्टिसंस्थितिसंहारन्यासं कुर्याद्यथाविधि || ६ ||\n\nदक्षहस्ततलारम्भो वामान्तः सृष्टिसंज्ञितः |\nदक्षाङ्गुष्ठादिको वामतलान्तः स्थितिसंज्ञितः || ७ ||\n\nवामहस्ततलारम्भो दक्षान्त इतरः स्मृतः |\nसृष्टौ दक्षतले तारं तदङ्गुष्ठादिके क्रमात् || ८ ||\n\nअङ्गुलीनां तु दशके यावद्वामकनिष्ठिका |\nविन्यस्य दशवर्णांस्तु न्यसेद्वामतलेऽन्तिमम् || ९ ||\n\nस्थित्याख्ये दक्षिणाङ्गुष्ठादारभ्याङ्गुलिपञ्चके |\nतत्तलान्तं तु ताराद्यं वर्णषट्कं तु विन्यसेत् || १० ||\n\nवामाङ्गुष्ठात्तत्तलान्तं विन्यसेत् षट्कमुत्तरम् |\nसंहाराख्येऽक्षरं न्यस्य वामहस्ततलेऽन्तिमम् || ११ ||\n\nअप्ययाख्यक्रमेणैव दक्षहस्ततलावधि |\nततो वर्णगणं शेषं न्यसेत् प्रणवपश्चिमम् || १२ ||\n\nतर्जन्या तत्तदङ्गुष्ठे तत्तदङ्गुष्ठकेन च |\nतर्जन्यादिषु शाखासु तत्तन्मध्यमया तले || १३ ||\n\nन्यासं कुर्याद्यथायोगं ततोऽङ्गन्यासमाचरेत् |\nआरभ्य दक्षिणाङ्गुष्ठाच्छाखासु दशसु द्विज || १४ ||\n\nक्रमाद्वामकनिष्ठान्तं दक्षिणादि तलद्वये |\nहृदादिद्वादशाङ्गानि भास्वद्रूपाणि विन्यसेत् || १५ ||\n\nदक्षिणे मध्यतः पझं प्रस्फुरत्किरणोज्ज्वलम् |\nगदां वामतले न्यस्येज्ज्वलन्तीं स्वेन तेजसा || १६ ||\n\nदक्षे महाप्रभं चक्रं शङ्खं वामतले न्यसेत् |\nकिरीटं दक्षिणे हस्ते श्रीवत्सं वाममध्मतः || १७ ||\n\nकौस्तुभं दक्षिणतले वनमालां तथाऽपरे |\nश्रियं दक्षिणहस्ते तु पुष्टिं वामतले न्यसेत् || १८ ||\n\nअङ्गुष्ठाद्दक्षिणादादौ वामान्तं मूलदेशतः |\nगारुडं विन्यसेन्मन्त्रं दशस्वङ्गुलिषु क्रमात् || १९ ||\n\nअनेन विधिना पूर्वं हस्तन्यासं समाचरेत् |\nया विभोः परमा शक्तिर्हृत्पझकुहरान्तगा || २० ||\n\nवायव्यं रूपमास्थाय दशधा संव्यवस्थिता |\nइच्छया स्वप्रवाहेण पाणिमार्गेण निर्गता || २१ ||\n\nनाडीदशकमाश्रित्य ता एवाङ्गुलयो मताः |\nअत एव द्विजश्रेष्ठ शक्त्याख्ये प्रभुविग्रहे || २२ ||\n\nपूर्वं मन्त्रगणं न्यस्य ततो भूतमये न्यसेत् |\nविग्रहे मन्त्रसंघातं यथा तदवधारय || २३ ||\n\nआमूर्ध्नश्चरणान्तं च द्वादशार्णं न्यसेत्तनौ |\nव्यापकत्वेन विन्यस्य पादाद्भूयः शिरोऽन्तिमम् || २४ ||\n\nसृष्टिसंस्थितिसंहारन्यासं कुर्यात्ततः परम् |\nमूर्धादिपादपर्यन्तः सृष्टिन्यासः प्रकीर्तितः || २५ ||\n\nपादादिश्च शिरोऽन्तस्तु संहृतिन्यास उच्यते |\nयथाऽभिलषितं कुर्यात् सर्वथा कर्तुरिच्छया || २६ ||\n\nमूर्ध्नि वक्त्रेंऽसयुग्मे च क्रमात् सव्येतरे हृदि |\nपृष्ठे नाभौ तथा कट्यां जानुनोरथ पादयोः || २७ ||\n\nक्रमेण प्रणवाद्यं तु यान्तं द्वादशवर्णकम् |\nविन्यसेदेष सृष्ट्याख्यो न्यासः प्रोक्तो यथार्थतः || २८ ||\n\nप्रणवाद्यान्न्यसेद्वर्णान् स्थानेषु हृदयादिषु |\nअह्गोपाङ्गोक्तमार्गेण स्थितिन्यासः प्रकीर्तितः || २९ ||\n\nपादयोर्जानुनोः कट्यां नाभौ पृष्ठे हृदन्तरे |\nसव्येतरेसयुग्मे च वक्त्रे मूल्धनि च न्यसेत् || ३० ||\n\nयादिवर्णांस्तु तारान्तानेष संहारसंज्ञकः |\nततो हृदादिस्थानेषु अङ्गोपाह्गानि विन्यसेत् || ३१ ||\n\nन्यसेत्तु हृदये ज्ञानं यतो व्यज्येत तत्र तत् |\nऐश्वर्यं शिरसोद्देशे यस्मादुपरि तिष्ठति || ३२ ||\n\nप्राकृतं तात्विकं वाऽपि सर्वत्र मुनिसत्तम् |\nहृदग्नेरूर्ध्वगायां तु शिखायां शक्तिमन्त्रराट् || ३३ ||\n\nबलं चाखिलगात्राणां त्वग्गतं वायुना सह |\nमूर्छितं सर्वगात्रैर्यत्तद्वीर्यं हस्तयोर्न्यसेत् || ३४ ||\n\nअन्तर्बोधस्वरूपं यत् प्राकृतध्वान्तशान्तिकृत |\nतेजस्तत्तैजसे स्थाने न्यासकाले समस्यते || ३५ ||\n\nयथोक्तविधिना सोऽयं विधिरूर्ध्वं प्रवक्ष्यते |\nततः पझगदाचक्रशङ्खान् प्राग्वत्तु विन्यसेत् || ३६ ||\n\nकिरीटं मूर्ध्नि विन्यस्य वह्न्यर्कायुतदीधितिम् |\nश्रीवत्सं वक्षसोऽवामे पूर्णेन्दुसदृशद्युतिम् || ३७ ||\n\nकौस्तुभं हृदये न्यस्य चण्डदीधितिलक्षणम् |\nनानाब्जवनपुष्पोत्थां वनमालां च कण्ठतः || ३८ ||\n\nआचांसाद्धक्षिणे भागे न्यस्या श्रीरुत्तरे तथा |\nपुष्टिं गुल्फावसाने च गरुडं चोरुमूलतः || ३९ ||\n\nभास्वद्रूपाणि चाङ्गानि चिदेकविभवानि च |\nकिरीटादीनि चान्यानि सर्वाण्याभरणानि च || ४० ||\n\nयथा प्रसिद्धरूपाणि स्वस्वकान्तिधराणि च |\nमन्त्रन्यासं तु कृत्वैवं यथोद्दिष्टकमेण तु || ४१ ||\n\nआमूलमन्त्रात् सर्वासां मुद्राणां बन्धमाचरेत् |\nस्वं स्वं उदीरयन्मन्त्रं परमेश्वरवत्ततः || ४२ ||\n\nसंचिन्त्य रूपमात्मीयं साभिमानं महामते |\nमूलमन्त्राभिजप्तं च कुसुमं च शिखावधौ |\nस्वविग्रहे तु शिरसा दद्याद्गन्धाम्बुभावितम् || ४३ ||"
}