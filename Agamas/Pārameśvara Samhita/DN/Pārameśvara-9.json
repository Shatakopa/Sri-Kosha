{
    "filename": "Pārameśvara-9.txt",
    "content": "श्रीः |\n\nनवमोऽध्यायः |\n\nशाण्डिल्यः |\nएवं कालत्रये कुर्यात् पूजनं मन्त्रवित्तमः |\nन च कालत्रयान्न्यूनं पूजनं विहितं सदा || १ ||\n\nप्रासादेषु स्वयंव्यक्तपूर्वेषु द्विजसत्तम |\nकालत्रयं प्रधानं स्यात्तदूर्ध्वं कर्तुरिच्छया || २ ||\n\nविभवापेक्षया चैव वर्धयेत यथाक्रमम् |\nयावर्द्द्वादशमः कालस्तावद्वै मुनिपुर्ङ्गव || ३ ||\n\nश्रेष्ठः प्रबातकालः स्यात् त्रिषु कालेषु वै पुनः |\nयथावन्मन्त्रविन्यासमात्मनः करदेहयोः || ४ ||\n\nहृद्यागं स्थानसंशुद्धिं सायामां भौतिकीं ततः |\nनित्यं प्राभातिके कुर्यादन्यत्रेच्छानुरूपतः || ५ ||\n\nस्नपनं बलिदानं च कुर्यात् कालत्रये सदा |\nमूर्तेरासनपूजा तु कार्या कालचतुष्टये || ६ ||\n\nपञ्चकाले भवेन्न्यासः षट्काले हवनक्रिया |\nअत ऊर्ध्वेषु कालेषु जपान्तं पूजनं भवेत् || ७ ||\n\nअलङ्कारासनाद्यं च पूर्ववत् क्रमयोगतः |\nविनोक्तेन प्रकारेण ह्यन्यथा न समाचरेत् || ८ ||\n\nमुख्यकल्पे तु होमान्ता नित्यनैमित्तिकात्मकाः |\nपूजाः क्रमेण वै कुर्यात् तत्तद्धोमावसानिकाः || ९ ||\n\nअनुकल्पे तु जप्यान्तं यागानन्तरितेषु वै |\nयागेषु हवनान्तेषु नित्यनैमित्तिकादिषु || १० ||\n\nतत्तद्यागं जपान्तं च क्रमात् कृत्वा ततः परम् |\nतत्तद्धोमान् मुनिश्रेष्ठ क्रमात् कुर्याद्यथाविधि || ११ ||\n\nअनुकल्पेषु यागेषु ह्युपकालोदितेषु वै |\nआसनार्घ्ये ततृ पाद्यमाचामं सप्रतिग्रहम् || १२ ||\n\nगन्धं माल्यं तथा दीपं धूपं मात्रां क्रमेण तु |\nदत्वा भोज्यावसानं तु क्रमाद्दद्याद्विधानतः || १३ ||\n\nअथ द्वादशकालादि यावत् कालत्रयं द्विज |\nनाडिकानां विभागं तु क्रमेणैवावधारय || १४ ||\n\nब्राह्नान्मुहूर्तादारभ्य सपादं घटिकाद्वयम् |\nनिर्वर्त्य नित्यकर्म प्राक् स्नानपूर्वं यथाविधि || १५ ||\n\nसपादैकोत्तरा नाड्यो दश प्राभातिकेऽर्चने |\nततो नाडीचतुष्कं तु भवेद्यागद्वयस्य तु || १६ ||\n\nततस्त्वर्धोत्तरा नाड्यस्तिस्रः स्युस्स्वान्हिकस्य तु |\nपश्चादर्धोत्तराः सप्त नाड्यो मध्यन्दिनार्चने || १७ ||\n\nभूयस्तु घटिकायुग्मं यागस्य द्विजसत्तम |\nततोऽपराह्णयागस्य भवेत्तु घटिकात्रयम् || १८ ||\n\nस्वाध्यायस्य भवेत् कालस्ततस्तु घटिकाद्वयम् |\nअर्धोत्तरा भवेन्नाडी स्वस्य सायन्तनी क्रिया || १९ ||\n\nततः प्रदोषयागस्य सार्धाः सप्त च नाडिकाः |\nततो यागद्वयं कुर्याद्धटिकानां चतुष्टये || २० ||\n\nपश्चान्निशीथयागस्य भवेद्वै नाडिकात्रयम् |\nभूयस्तु पूजनं विप्र कुर्याद्वै घटिकाद्वये || २१ ||\n\nततस्तु प्रत्युषो यागः सार्धं स्यान्नाडिकाद्वयम् |\nयोगपूर्वं तु विश्रामश्चतस्रो नाडिकास्ततः || २२ ||\n\nयत्र द्वादशकालेज्या तत्रायं कालनिर्णयः |\nयत्रैकादशकालेज्या तत्रायं क्रम उच्यते || २३ ||\n\nनिशीथयजनादूर्ध्वं प्रत्युषः पूजनं भवेत् |\nयद्वा प्रादोषिकादूर्ध्वं कालमेकं विलोपयेत् || २४ ||\n\nविश्रामस्य भवेत् कालो नाडीनां षट्कमेव च |\nयदा तु दशकालेषु पूजनं विहितं तदा || २५ ||\n\nमध्याह्नपूजनादूर्ध्वमपराह्णार्चनं भवेत् |\nतथा मध्याह्णपूजायाः सार्धास्तु नव नाडिकाः || २६ ||\n\nयत्र कालेषु नवसु पूजनं विहितं तदा |\nनिशीथपूजनात् पूर्वमेकं यागं तु लोपयेत् || २७ ||\n\nदश नाड्योऽर्धहीनाः स्युस्तदा प्रादोषिकेऽर्चने |\nयत्र कालाष्टके यागा विहिता द्विजसत्तम || २८ ||\n\nतदा प्राभादिकादूर्ध्वमेकं यागं विलोपयेत् |\nतदा प्राभातिके यागे सांशा नाड्यस्त्रयोदश || २९ ||\n\nयजनं सप्तकालेषु यदा स्याद्द्विजसत्तम |\nप्रदोषश्च निशीथस्च प्रत्यूषश्च तथा निशि || ३० ||\n\nनिशीथस्य भवेत् कालश्चतस्रो नाडिकास्तदा |\nअर्धहीनाश्चतस्रस्तु घटिकाश्चरमस्य तु || ३१ ||\n\nयत्र वै कालषट्के तु पूजनं विहितं तदा |\nपूर्वमध्यापराह्णास्तु दिवाकालास्त्रयः स्मृताः || ३२ ||\n\nस्वस्य प्राभातकृत्यस्य सांशं नाडीत्रयं तदा |\nसार्धाश्चतस्रो नाड्यस्तु स्वस्य मध्यन्दिनस्य तु || ३३ ||\n\nप्रातराद्या निशीथान्ताः पञ्चकाला उदाहृताः |\nतदा शिष्टास्तु घटिका योगविश्रामयोः स्मृताः || ३४ ||\n\nएतेऽपराह्णरहिताश्चतुष्कालाः प्रकीर्तिंताः |\nपञ्चकं घटिकानां तु स्वाध्यायस्य भवेत्तदा || ३५ ||\n\nप्रातर्मध्यन्दिनं सायं त्रयः काला यथाक्रमम् |\nतदानीमवशिष्टास्तु घटिकाः स्वस्य कर्मणः || ३६ ||\n\nअनुकल्पे तु कालः स्यादेको माध्यन्दिनोऽथवा |\nमाध्यन्दिनश्च नैशश्च द्वौ कालौ शक्तितो द्विज || ३७ ||\n\nयत्रावरणबाहुल्यं तथा च बलिविस्तरः |\nभगवद्यागविस्तारो महता विभवेन तु || ३८ ||\n\nअनेका मूर्तयो यत्र पूज्यन्ते विस्तरेण तु |\nतत्र तत्र समभ्यूह्य स्वबुद्ध्या तु समाचरेत् || ३९ ||\n\nवृद्धिं प्रधानकाले तु नाडिकानां महामते |\nसंक्षेपमुपसन्ध्यासु तत्तत्कर्मानुगुण्यतः || ४० ||\n\nएवमुक्तेषु कालेषु यः पूजयति सर्वदा |\nस पूजाफलमाप्नोति साकल्येन महामते || ४१ ||\n\nयथा कालात्ययो न स्यात्तथा कुर्यात् प्रयत्नतः |\nउक्तेऽस्मिन् समतिक्रान्ते काले दोषो भवेन्महान् || ४२ ||\n\nमनुजैः कल्पिते स्थाने इत्युक्ता नाडिकास्थितिः |\nस्वयं व्यक्तादिकेऽप्येवं स्थानानामार्षपश्चिमे || ४३ ||\n\nचतुष्टये भवेद्विप्र कालानां तु विनिर्णयः |\nविशेषः श्रूयतामत्र नियतेष्वपि कर्मसु || ४४ ||\n\nवत्सरोत्सवपूर्वेषु नानानैमित्तिकेषु च |\nपवित्रारोहणान्तेषु काम्येषु विविधेषु च || ४५ ||\n\nतथा च प्रायश्चित्तेषु राष्ट्रभङ्गादिदोषतः |\nयद्वा यजनविस्तारादसामर्थ्यादिकेन वा || ४६ ||\n\nतत्तत्कर्मोदिते काले समतीते क्षणादिके |\nन दोषो विद्यते विप्र तत्तत्स्थानप्रभावतः || ४७ ||\n\nसदागमपरैर्विप्रैः पश्चकालपरायणैः |\nचातुरात्म्यैकनिष्ठैस्तु अनन्यैरधिकारिभिः || ४८ ||\n\nप्रागुक्तैर्व्यापकैर्मन्द्नैर्द्वादशाक्षरपूर्वकैः |\nअङ्गोपाङ्गादिसंयुक्तैर्दिव्यशास्त्रोक्तमार्गतः || ४९ ||\n\nयजनं क्रियते यत्र तत्रापि च विशेषतः |\nकालातिक्रमदोषस्तु विद्यते न कदाचन || ५० ||\n\nतथापि कालातिक्रान्तौ विशेषमवधारय |\nव्यामिश्रयाजिभिर्वर्णैर्निर्मितायतनास्तु ये || ५१ ||\n\nतेषु कर्मणि नित्येऽपि काम्ये नैमित्तिकेऽपि वा |\nविविधेऽपि तथा विप्र प्रायश्चित्ताख्यकर्मणि || ५२ ||\n\nतत्तदुक्तस्य कालस्य मुहूर्तस्याप्यतिक्रमे |\nकर्तुर्गुरोश्च स्थानस्य तस्य दोषो महान् भवेत् || ५३ ||\n\nअनन्यशरणैर्वर्णैः स्थाने तु परिकल्पिते |\nआरम्भः प्रातरिज्याया अपि यामाष्टमांशकम् || ५४ ||\n\nनातिक्रामेन्न मध्याह्नः साष्टांशं प्रहरद्वयम् |\nन च सायन्तनारम्भो रात्रौ यामाष्टमांशकम् || ५५ ||\n\nनिशीथपूजानारम्भो न च नाडीस्त्रयोदश |\nप्रत्युषः पूजनारम्भः न च ह्येकोनविंशतिम् || ५६ ||\n\nअतिक्रमेच्चेद्दोषः स्यात् कर्त्रादित्रितयस्य च |\nनैमित्तिकादिके प्राग्वद्भवेद्दोषस्य निर्णयः || ५७ ||\n\nसच्छूद्रैः कल्पिते विप्र स्थाने तु विनिबोध मे |\nअहनि प्रातरारम्भो यामांशं न व्यतिक्रमेत् || ५८ ||\n\nन च माध्यन्दिनारम्भः सपादं प्रहरद्वयम् |\nरात्रौ सायन्तनारम्भो यामांशं न व्यतिक्रमेत् || ५९ ||\n\nनिशीथयजनारम्भो न च नाडीद्विसप्तकम् |\nनातिक्रामेत् प्रत्युषस्तु विंशतिं यद्यतिक्रमेत् || ६० ||\n\nसबन्धुकस्य वै कर्तुः स्थानस्य च गुरोर्भवेत् |\nभयं नैमित्तिकादीनां प्राग्वत्तत्तदतिक्रमे || ६१ ||\n\nसद्वैश्यैः कल्पिते स्थाने विभागमवधारय |\nप्रागिज्योपक्रमे नाडीद्वितयं ह्युदयात् परम् || ६२ ||\n\nनातिक्रमेन्न माध्याह्नो ह्यष्टाविंशतिनाडिकाः |\nरात्रौ सायन्तनारम्भक्त्रितयं न व्यतिक्रमेत् || ६३ ||\n\nनिशीथयजनारम्भो यामौ द्वौ न ह्यतिक्रमेत् |\nप्रत्युषः पूजनारम्भो न च नाड्येकविंशतिम् || ६४ ||\n\nनैमित्तिकाद्यं त्रितयं न च कालमतिक्रमेत् |\nप्रागुक्तं यद्यतिक्रामेत् कर्तुर्वै देशिकस्य च || ६५ ||\n\nसबन्धुकस्य जायेत महाव्याध्यादिपीडनम् |\nस्थानस्य धान्यनाशः स्यान्महाभूतैरुपप्लवः || ६६ ||\n\nसदागमज्ञैः क्षत्रैस्तु क्लृप्ते वक्ष्याम्यतः परम् |\nप्रातरिज्यासमारम्भो यामार्धं न ह्यतिक्रमेत् || ६७ ||\n\nन च माध्यन्दिनारम्भः सार्धं यामद्वयं द्विज |\nन च सायन्तनारम्भो यामार्धं न ह्यतिकमेत् || ६८ ||\n\nनिशीथयजनारम्भो नाडीषोडशकं न च |\nयामत्रयं तदन्यस्तु न च नैमित्तिकादिकम् || ६९ ||\n\nउक्तं कालमतिक्रामेत् प्रमादाद्यद्यतिक्रमेत् |\nदेशक्षोभादिदोषः स्यात् पूर्वोक्तत्रितयस्य च || ७० ||\n\nपञ्चकालपरैर्विप्रैः कल्पितेऽपि निबोध मे |\nप्रागिज्योपक्रमो नाडीपञ्चकं न व्यतिक्रमेत् || ७१ ||\n\nन च माध्यन्दिनारभ्भो नाडिकानां तु विंशतिम् |\nन च सायन्तनारम्भो नाडीष्ट्कमतिक्रमेत् || ७२ ||\n\nनातिक्रमेन्निशीथेज्या नाड्यः सप्तोत्तरा दश |\nचतुर्विंशतिमन्तेज्या नाडीनां न ह्यतिक्रमेत् || ७३ ||\n\nन च नैमित्तिकाद्यस्य प्राप्तकालव्यतिक्रमः |\nएवमुक्तं तु नियमं येन केनाप्यतिक्रमेत् || ७४ ||\n\nस्थानभ्रंशादिदोषः स्याद्देशिकादित्रयस्य च |\nऋषिभिः कल्पिते स्थाने विशेषमवधारय || ७५ ||\n\nनातिक्रमेत् प्रागिज्याया नाडीषट्कमुपक्रमः |\nमाध्यन्दिनसमारम्भो न च नाड्येकविंशतिम् || ७६ ||\n\nसायमिज्यासमारम्भो नाडीनां न च सप्तकम् |\nनातिक्रामेन्निशीथेज्या नाड्यष्टादशकं द्विज || ७७ ||\n\nनातिक्रामेत् पश्विमेज्या नाडिकापञ्चपञ्चकम् |\nअतिक्रमेच्चेत् कर्तुः स्यात् क्षयव्याधिप्रपीडनम् || ७८ ||\n\nतद्देशे स्यादनावृष्टिः स्थानस्य च महद्भयम् |\nकल्पिते मन्त्रसिद्धैस्तु स्थाने समवधारय || ७९ ||\n\nआरम्भः प्रातरिज्यायाः प्रहरं न ह्यतिक्रमेत् |\nएकविंशतिकं सार्धं मद्याह्नो न व्यतिक्रमेत् || ८० ||\n\nनातिक्रमेत्तु प्रहरं सायं याग उपक्रमः |\nनिशीथयागो नाडीनां न च त्वेकोनविंशतिम् || ८१ ||\n\nषड्विंशतिमतिक्रामेन्न च पश्चिमपूजनम् |\nअतिक्रमेच्चेद्वे कर्तुः पुत्रहानिर्भविष्यति || ८२ ||\n\nस्थाने द्रव्यविनाशः स्याद्राष्ट्रस्य व्याधिपीडनम् |\nदिव्यस्थानेऽथ वक्ष्यामि प्रागिज्याया उपक्रमः || ८३ ||\n\nअष्टकं न त्वतिक्रामेन्नाडीनां द्विजसत्तम |\nद्वाविंशतिं न मध्याह्नो न च सायन्तनोऽष्टकम् || ८४ ||\n\nविंशतिं न निशीथेज्या सप्तविंशतिमन्तिमः |\nनातिक्रामेन्मुनिश्रेष्ठ प्रमादाद्यद्यतिक्रमेत् || ८५ ||\n\nदेशाधिपस्य पीडा स्याज्ज्वरादिव्याधिभिः सदा |\nस्थाने धान्यादिनाशः स्यात्तत्तद्देशनिवासिनाम् || ८६ ||\n\nअथ स्थाने स्वयं व्यक्ते श्रृणु कालविधिं द्विज |\nप्रथमेज्यासमारम्भो घटिकादशकं न च || ८७ ||\n\nअतिक्रामेन्न मध्याह्नो नाडीनां पञ्चविंशतिम् |\nसायमिज्यासमारम्भो दशकं न ह्यतिक्रमेत् || ८८ ||\n\nद्वाविंशतिं निशीथेज्या नातिक्रामेत पश्चिमः |\nआदित्योदयवेलां तु नातिक्रामेत् कदाचन || ८९ ||\n\nप्रमादाद्बुद्धिपूर्वाद्वा अतिक्रामेद्यदि द्विज |\nअरातिभिः परिभवो महाव्याध्यादिपीडनम् || ९० ||\n\nसदा देशाधिपस्य स्यात् प्रजानां व्याधिपीडनम् |\nतत्स्थानस्य न सम्पत्तिस्तद्देशे वृष्टिवर्जनम् || ९१ ||\n\nनित्यनैमित्तिकं कर्म नक्षत्रादिनिमित्तकम् |\nतत्तत्कर्मोदितं कालं नातिक्रामेत्तु मानुषे || ९२ ||\n\nआर्षादिंके तु त्रितये पूर्वभागोदितं तु यत् |\nतत् कुर्यात्तदतिक्रान्तौ भागे तु तदनन्तरे || ९३ ||\n\nतत्कालातिक्रमे दोषो नित्यातिक्रान्तिवद्भवेत् |\nअपरांशोदितं कर्म तत्रैव तु समाचरेत् || ९४ ||\n\nपूर्वाह्णे विहितं कर्म मध्याह्ने तु समाचरेत् |\nमद्याह्ने विहितं यत्तदपराह्ने समाचरेत् || ९५ ||\n\nपूर्वरात्रोदितं कर्म मध्यरात्रे समाचरेत् |\nमध्यरात्रोदितं यत्तत् कुर्यादपररात्रिके || ९६ ||\n\nस्वयं व्यक्ते तु पूर्वांशविहितं स्यात्तु मध्यमे |\nपश्चिमे वापि तत्रोक्तं पूर्वे वा मध्यमेऽपि वा || ९७ ||\n\nआचरेदनुकल्पे तु पूर्वाह्नविहितं तु यत् |\nतत् कुर्यादथ मध्याह्ने अपराह्णेऽथवा द्विज || ९८ ||\n\nपूर्वरात्रोदितं कुर्यान्मध्ये वा पश्चिमेऽपि वा |\nऋक्षाणां पूर्वभागे तु ऋक्षकर्म समाचरेत् || ९९ ||\n\nतिथीनां पश्चिमे भागे तिथिकर्म समाचरेत् |\nनक्षत्रभेदे चाधिक्ये तिथिभेदे तदन्तिमे || १०० ||\n\nतत्रापि चेदमावास्या सङ्गवात् परतो भवेत् |\nतस्मिन् कुर्यात्तु तत् कर्म तत् स्यात् पूर्वेद्युरन्यथा || १०१ ||\n\nअतीते भगवद्यागमाचरेदुत्तरायणे |\nपश्चात् षोडशनाडीनामन्तरे होमपश्चिमम् || १०२ ||\n\nस्नपनाद्यं मुनिश्रेष्ठ चैत्रे च विषुवे तथा |\nप्रागेव भगवद्यागमाचरेद्दक्षिणायने || १०३ ||\n\nस्नपनाद्यं तु होमान्तं नाडीषोडशकान्तरे |\nअनुकल्पे तु तत् कुर्यात् पश्चात् षोडशकान्तरे || १०४ ||\n\nएवमाश्वयुजे मासि विषुवेऽपि समाचरेत् |\nउत्तरायणवत् कुर्यात् तत्सङ्क्रान्तिचतुष्टये || १०५ ||\n\nयल्लग्नहेतुकं कर्म यन्मुहूर्तनिमित्तकम् |\nतत् सशेषं समापाद्य प्रायेण विभवेन तु || १०६ ||\n\nतस्मिन् प्राप्ते शुभे काले शश्वच्छेषं समापयेत् |\nअर्घ्याद्यैर्देवमिष्ट्वा तु अग्नौ पूर्णाहुनिं ददेत् || १०७ ||\n\nनैमित्तिकं दिवोक्तं तु दिवैव तु समापयेत् |\nनैमित्तिकं निशोक्तं तु निश्येव तु समापयेत् || १०८ ||\n\nयस्मिन् यस्मिन्नहोरात्रे विहितं कर्म यद्द्विज |\nसमापयेत् तत्तस्मिन् यत्नतोऽवश्यमेव हि || १०९ ||\n\nमहोत्सवः सदाकालं विहितं न त्वतिक्रमेत् |\nनि शोत्सवस्य कालः स्यात्तपनस्योदयावधि || ११० ||\n\nकालः स्यात्तीर्थयात्रायां विंशन्नाड्चन्तरे दिवा |\nमनुष्यनिर्मिते स्थाने मुख्यकल्पे द्विजोत्तम || १११ ||\n\nअनुकल्पे तु तत्कालो यावदस्तमयावधि |\nस्वयं व्याक्तादिके स्थाने दिवा स्यान्मुख्यकल्पके || ११२ ||\n\nअनुकल्पे निशायां तु पूर्वार्धावधिको भवेत् |\nमुख्यकल्पेऽपि रात्रौ वा ह्ययनादेस्तु संभवे || ११३ ||\n\nमर्त्यप्रतिष्ठिते स्थाने पवित्रारोहणस्य तु |\nकालः स्यादह्नि विप्रेन्द्र नाडीविंशतिकान्तरे || ११४ ||\n\nस्वयं व्यक्तादिके स्थाने यावदस्तमयावधि |\nरात्रौ तु भूषणारोपं न कदाचित् समाचरेत् || ११५ ||\n\nचन्द्रसूर्योपरागे च तत्कालात् पूर्वमेव तु |\nचतुस्स्थानस्थितस्यापि स्थानद्वयगतस्य वा || ११६ ||\n\nदेवस्य यजनं कृत्वा होमान्तं स्नपनादिकम् |\nऔपचारिकसांस्पर्शैः प्रभूतैर्हृदयङ्गमैः || ११७ ||\n\nपयोघृतादिभिः सम्यक् सविशेषैर्महामते |\nततोऽक्षसूत्रमादाय तावत् कुर्याज्जपं सुधीः || ११८ ||\n\nयावद्राहुविमुक्तस्य चन्द्रादेर्दर्शनं भवेत् |\nपूजाहोमजपादीनां फलानन्त्यमवाप्नुयात् || ११९ ||\n\nअन्यथा विफलं कर्म कर्तुर्व्याध्यादिपीडनम् |\nअतोऽप्यन्यदनित्यं यन्नैमित्तिकमुदाहृतम् || १२० ||\n\nपुण्यकालवशेनैव तत्राप्येवं समाचरेत् |\nकाम्यानि सर्वकर्माणि तत्तत्काले समाचरेत् || १२१ ||\n\nअन्यथा तानि कर्माणि न सिध्यन्त्यचिरेण तु |\nस्वयंव्यक्तादिके तानि सर्वदैव समाचरेत् || १२२ ||\n\nप्रायश्चित्तं तु वै कुर्यात् सञ्जाते तन्निमित्तके |\nतदैव वाथ कर्मान्ते त्रिदिनाभ्यन्तरे तु वा || १२३ ||\n\nतद्गुरुत्वानुगुण्येन पञ्चसप्तदिनान्तरे |\nतदारम्भः समाप्तिर्वा ह्यन्यथा द्विगुणं चरेत् || १२४ ||\n\nप्रायश्चित्तं तु वै कुर्यात् स्वयंव्यक्तादिके स्थले |\nस्वयंव्यक्तादिके स्थानचतुष्केऽपि महामते || १२५ ||\n\nप्राकारगोपुरादीनामारम्भं स्थापनं तथा |\nतथा च कर्मबिम्बानां स्थापनं च विशेषतः || १२६ ||\n\nजीर्णोद्धारविधानं च पुनः संस्थापनं तथा |\nअङ्कुरारोपणं चैव ध्वजारोहावरोहणे || १२७ ||\n\nसुमुदूर्ते सुनक्षत्रे सुलग्नेऽपि समाचरेत् |\nदोषः स्यात्तदतिक्रान्तौ तच्छान्तिं च समाचरेत् || १२८ ||\n\nद्वादशी तु कलामात्रा त्रयोदश्यां समाचरेत् |\nकर्मावसाने शयनं प्रबोधं पुनरेव हि || १२९ ||\n\nपवित्रारोहणाद्येषु विविधेषु तु कर्मसु |\nमुहूर्तातिक्रमे दोषो न भवेत्तु कदाचन || १३० ||\n\nयत्र तु व्यापकैर्मन्त्रैरनन्यैरधिकारिभिः |\nदिव्यशास्त्रोक्तमार्गेण पूजनं क्रियते विभोः || १३१ ||\n\nतत्र स्यात् कालनियमो दिव्यस्थानोक्तमार्गतः |\nएतेषां द्वितयं यत्र तत्र कालस्तु सैद्धवत् || १३२ ||\n\nयत्र त्रयाणामेकं स्यात् तत्रार्षस्थानवद्भवेत् |\nपुरोदितेषु स्थानेषु सर्वेष्वपि यथाक्रमम् || १३३ ||\n\nय उक्तः कालनियमो नियताद्येषु कर्मसु |\nमुख्यानुकल्पभेदेन द्विविधस्तदतिक्रमे || १३४ ||\n\nतद्दोषशान्तिं वै कृत्वा तानि कुर्यादनन्तरे |\nकाले यथा क्रर्महानिर्न कदाचित्तु जायते || १३५ ||\n\nतथा क्रमेण वै कुर्यात्तानि कर्माणि सर्वदा |\nनित्यनैमित्तिके प्राप्ते ह्येकस्मिन् समये तदा || १३६ ||\n\nपूर्वं नैमित्तिकं कृत्वा पश्चान्नित्यं समाचरेत् |\nनैमित्तिके ह्यनित्ये च नित्ये च युगपद्गते || १३७ ||\n\nप्रागनित्यं ततः पश्चान्नित्यनैमित्तिकं चरेत् |\nनैमित्तिके च काम्ये च प्राप्ते काम्यं तु पूर्वतः || १३८ ||\n\nएतेष्वपि च सर्वेषु प्रायश्चित्ताख्यकर्मणि |\nएककाले तु संप्राप्ते प्रायश्चित्तं तु पूर्वतः || १३९ ||\n\nसमाप्य पश्चाद्वै कुर्यात् तानि कर्माणि सर्वदा |\nयदा नैमित्तिकाद्यं तु विभवाद्यैस्तु विस्तृतम् || १४० ||\n\nतदा तात्कालिकं नित्यं तत्कालात् प्राक् समाचरेत् |\nकालातिक्रमदोषस्तु तत्र न स्यात् कदाचन || १४१ ||\n\nदेशिका बहवो यत्र बहवः परिचारकाः |\nतत्तत्कर्मोर्थबिम्बानि संभवन्ति बहूनि च || १४२ ||\n\nतत्र सर्वाणि कर्माणि ह्येकदैव समाचरेत् |\nकालातिक्रमदोषस्तु विद्यते तत्र पूर्ववत् || १४३ ||\n\nवक्ष्यन्ते देशिका ऊर्धं स्वयंव्यक्तादिषु द्विज |\nइदानीं मूर्तिभेदेषु लक्ष्यन्ते देशिकाः श्रृणु || १४४ ||\n\nपरात्परस्वरूपस्य परस्य च विभोः सदा |\nआचार्यान् शास्त्रविहितांश्चतुरः परिकल्पयेत् || १४५ ||\n\nअष्टौ द्वादश वा कल्प्या व्यूहे मूर्त्यन्तरेऽपि च |\nवैभवेष्वपि मूर्तेषु देशिकेन्द्रास्तथैव हि || १४६ ||\n\nसाधकाश्चैवमेव स्युः सदा षोडश वा द्विज |\nविभवेषु स्वतन्त्रेषु साधका द्वादशैव वा || १४७ ||\n\nअवतारेषु दशसु स्वतन्त्रेषु महामते |\nप्रासादे स्थापितेष्वेषु कल्प्या वाराधका दश || १४८ ||\n\nयथोक्ताचारसंयुक्तास्तथाप्यधिकसंख्यकाः |\nतत्रैतत् कल्पनं श्रेष्ठमन्यत्र तदन्रथकम् || १४९ ||\n\nन तु केवल एवैते दशकल्प्यः कदाचन |\nपरात्परादिषु सदा दश संख्यां न कल्पयेत् || १५० ||\n\nअस्वतन्त्रेऽवतारेऽपि दशसंख्यां न कल्पयेत् |\nपरिचारकसंख्यां तु वक्ष्याम्युपरि विस्तरात् || १५१ ||\n\nइति स्वार्थाविरोधेन परार्थाधिकृतस्य तु |\nएकायनस्य विदुषः प्रोक्ताः कालाः क्रमेण तु || १५२ ||\n\nतथा वै दीक्षितस्यापि सिद्धान्तरतचेतसः |\nइदानीं कर्मणि स्वार्थे तयोर्निरतयोः सदा || १५३ ||\n\nनित्यानां कालभेदं तु समाकर्णय साम्प्रतम् |\nअथाभिगमनाद्यास्तु पञ्चकालाः प्रकीर्तिताः || १५४ ||\n\nपूर्वोऽभिगमनाख्यः स्यादुपादानाभिसंज्ञितः |\nकालानां प्रविभागं तु पृष्टः पुष्करजन्मना || १५५ ||\n\nस्वाध्ययाख्यश्चतुर्थः स्यात् पञ्चमो योगसंज्ञितः |\nकालानां प्रविभागं तु पृष्टः पुष्करजन्मना || १५६ ||\n\nनारदेनापि भेदेन प्रोवाच भगवान् स्वयम् |\nस एव क्रमशो विप्र प्रोच्यतेऽत्र पृथग्द्विज || १५७ ||\n\nपौष्कर |\nज्ञातुमिच्छामि भगवन् कालभेदेन वै सह |\nस्वरूपं मन्त्रसिद्धान्ताद्यागमानां यथास्थितम् || १५८ ||\n\nश्रीभगवानुवाच |\nकालमेकं द्विजश्रेष्ठ तद्व्यापारवशात् पुनः |\nभिन्नमाभाति कर्तॄणां भगवद्भाविनां तु वै || १५९ ||\n\nनाडिकाकलितं यद्वै अहोरात्रं तु संस्मृतम् |\nपञ्चधा विषमांशैस्तदाप्रभाताद्विभज्य च || १६० ||\n\nब्राह्नं मुहूर्तमासाद्य मन्त्रज्ञः प्रयतः शुचिः |\nशोधयित्वा स्वकं देहमायामाद्यैर्यथोदितैः || १६१ ||\n\nमन्त्रविन्यस्तदेहोऽथ कुर्यान्मन्त्रार्चनं ततः |\nजपस्तोत्रावसानं च यावदादित्यदर्शनम् || १६२ ||\n\nकुर्याद्भोगार्चनं पश्चात् पुष्पमूलफलादिकम् |\nगते दिनाष्टमे भागे स्नानपूर्वं समाचरेत् || १६३ ||\n\nप्राग्वदाराधनं मान्त्रं तृतीयप्रहरावधि |\nततश्चतुर्थे प्रहरे शास्त्राध्ययनमाचरेत् || १६४ ||\n\nचिन्तनं श्रवणोपेतं व्याख्यानं स्वधियेच्छया |\nअस्तं गते दिनकरे आसाद्याराधनालयम् || १६५ ||\n\nकुर्यान्मन्त्रार्चनं सम्यग्जपध्यानसमन्वितम् |\nआसाद्य शयनं पश्चात् स्मरेन्मन्त्रेश्वरं हृदि || १६६ ||\n\nक्षपयित्वा निशांशं तु उत्थाय शयनात्ततः |\nयोगं युञ्जीत वै मान्तनं प्राग्वद्धृत्कमलोदरे || १६७ ||\n\nतल्पमासाद्य वै भूयः प्रबुद्धः कमलोद्भव |\nउत्थायं शयनं त्यकत्वा ततः पूर्वोक्तमाचरेत् || १६८ ||\n\nकालभेदमिमं विद्धि सप्रपञ्चं पुरोदितम् |\nनारदः |\nएको हि श्रूयते देव कालो लोके न चापरः || १६९ ||\n\nपञ्चकालास्त्वयोद्दिष्टाः किमेतन्मेऽत्र संशयः |\nश्रीभगवानुवाच |\nएकस्यैव हि कालस्य भेदशून्यस्य नारद || १७० ||\n\nआप्रभातान्निशान्तं वै पञ्चधा परिकल्पना |\nपृथक्कर्मवशात् कार्या न काला बहवः स्मृताः || १७१ ||\n\nनारदः |\nएककालाश्रितानां च कर्मणां लक्षणं वद |\nपरिज्ञातैस्तु यैः सम्यक् कृतकृत्यो भवाम्यहम् || १७२ ||\n\nश्रीभगवानुवाच |\nब्राह्नान्मुर्तादारभ्य प्रागंशं विप्र वासरे |\nजपध्यानार्चनस्तोत्रैः कर्मवाक्चित्तसंयुतैः || १७३ ||\n\nअभिगच्छेज्जगद्योनिं तच्चाभिगमनं स्मृतम् |\nततः पुष्पफलादीनामुत्थायार्जनमाचरेत् || १७४ ||\n\nभगवद्यागनिष्पत्तिकारणं प्रहरं परम् |\nतदुपादानसंज्ञं वै कर्मकालपदाश्रितम् || १७५ ||\n\nततोऽष्टाङ्गेन योगेन पूजयेत् परमेश्वरम् |\nसाधकः प्रहरं विप्र इज्याकालस्तु स स्मृतः || १७६ ||\n\nश्रवणं चिन्तनं व्याख्या ततः पाठसमन्वितः |\nस्वाध्यायसंज्ञं तं विद्धि कालांशं मुनिसत्तम || १७७ ||\n\nदिनावसाने संप्राप्ते पूजां कृत्वा समब्यसेत् |\nयोगं निशावसाने च विश्रमैरन्तरीकृतम् || १७८ ||\n\nपञ्चमो योगसंज्ञोऽसौ कालांशो ब्रह्नसिद्धिदः |\nनारदः |\nश्रुतो मयाखिलः पूर्वं भगवद्याग उत्तमः || १७९ ||\n\nतस्याङ्गानि विभागेन ज्ञातुमिच्छाम्यहं पुनः |\nश्रीभगवानुवाच |\nअन्तःकरणयागादि यावदात्मनिवेदनम् || १८० ||\n\nतदाद्यमङ्गं यागस्य नाम्नाभिगमनं महत् |\nपूजनं चार्घ्यपुष्पाद्यैर्भोगैर्यदखिलं मुने || १८१ ||\n\nबाह्योपचारैस्तद्विद्धि भोगसंज्ञं तु नारद |\nमध्वाज्याक्तेन दध्ना च पूजा च पशुना च या || १८२ ||\n\nतत् तृतीयं हि यागाङ्गं तुर्यमन्नेन पूजनम् |\nनिवेदितस्य यद्दानं पूर्वोक्तविधिना मुने || १८३ ||\n\nसम्प्रदानं तु तन्नाम यागाङ्गं पञ्चमं स्मृतम् |\nवह्निसन्तर्पणं षष्ठं पितृयागस्तु सप्तमः || १८४ ||\n\nप्राणाग्निहवनं नाम्ना त्वनुयागस्तदष्टमम् |\nइत्येतत् कथितं सर्वं यत् त्वया परिचोदितम् || १८५ ||\n\nप्रदद्यादचिराद्यद्वै तन्निष्ठानां स्वकं पदम् |\nइति प्रोक्तं क्रमेणैव कर्मभेदेन वै सह || १८६ ||\n\nपञ्चकालविभागं तु द्वयोरप्यधिकारिणोः |\nतत्रायं हि विशेषः स्यात् सत्यसंकल्पयाजिनः || १८७ ||\n\nचातुरात्म्यैकनिष्ठस्य मूलधर्मैकचेतसः |\nआयामन्यासपूर्वं तु विघ्नजिद्यजनान्तिमम् || १८८ ||\n\nइहोदितं यत् तत् सर्वं वर्जनीयं प्रयत्नतः |\nआत्मनोऽभीष्टसिध्द्यर्थं सात्त्वताद्युक्तमार्गतः || १८९ ||\n\nपूजने दीक्षितस्यापि शिष्यस्याधिकृतेऽपि च |\nतस्यापि विहितं सर्वमायामाद्यं पुरोदितम् || १९० ||\n\nइति सम्यक् समाख्यातः कालभेदो मया तव |\nयज्ज्ञानात् सकलं कर्म कर्तुं युज्येत सत्तमः || १९१ ||"
}