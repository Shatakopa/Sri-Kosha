{
    "filename": "Pārameśvara-6.txt",
    "content": "श्रीः |\n\nषष्ठोऽध्यायः |\n\nपुराऽनेन विधानेन कृत्वा यागं तु मानसम् |\nकर्मणा भक्तियुक्तेन बहिर्वृत्तौ यजेत्ततः || १ ||\n\nसनकः |\nभगवंस्त्वत्प्रसादेन ज्ञातो ह्यज्ञाननाशनः |\nज्ञानविज्ञानसहितो हृद्यागः सर्वसिद्धिदः || २ ||\n\nकिमर्थं बाह्यतः पूजा कार्या वै प्रतिमादिषु |\nएतदाचक्ष्व भगवन्नत्र मे संशयो महान् || ३ ||\n\nशाण्डिल्यः |\nबाह्योत्था वासना विप्र बहुजन्मार्जिता दृढा |\nलोलीकृतोऽनया ह्यात्मा शुद्धोऽशुद्धस्वरूपया || ४ ||\n\nया मन्त्रविषया शुद्धा क्रियाशान्तस्वरूपदा |\nसमुत्थानविनाशार्थं तस्याः संपरिकीर्तिता || ५ ||\n\nस बाह्याभ्यन्तराभ्यां च क्रियाभ्यां तन्मयो भवेत् |\nदृढोत्थवासनानां च तानवं स्याच्छनैः शनैः || ६ ||\n\nयन्मयः साधको विप्र देहस्थः सांप्रतं भवेत् |\nतन्मयो देहपातात् स्यादित्येतत् कथितं मया || ७ ||\n\nअथ बाह्योत्थयागस्य विधानमवधारय |\nदेवं हृत्कमलाकाशे तेजोरूपतया स्थितम् || ८ ||\n\nतस्मात् स्थानात् समानीय तं कुर्यान्नेत्रमद्यगम् |\nवासुदेवाभिधानं तु प्रागुक्तं च समाश्रयेत् || ९ ||\n\nततो लोचनयुग्मेन स्तब्धेन द्विजसत्तम |\nजपन् लोचनमन्त्रं तु अवलोक्याखिलं तु तम् || १० ||\n\nस्थापितो य उपार्जित्य संभारो ह्युदकादिकः |\nध्यायेद्दक्षिणपाणौ तु अस्त्रमादित्यसन्निभम् || ११ ||\n\nद्रव्यदोषगणं तेन दग्ध्वा तन्मन्त्रमुच्चरन् |\nसंचिन्त्य भस्मभूतं तु तं सर्वं द्विजसत्तम || १२ ||\n\nदग्धदोषमथाप्याय्य वामहस्त गतेन तु |\nहृदा पूर्णेन्दुतुल्येन अमृतासारवर्षिणा || १३ ||\n\nतन्मन्त्रमुच्चरन् पश्चात् कान्तिमन्तं विचिन्तयेत् |\nदग्धमाप्यायितं सर्वमथ चैवं समाचरेत् || १४ ||\n\nप्रचण्डकिरणव्रातैर्भास्करीयैर्दहेत् पुरा |\nसंचिन्त्य भस्मभूतं तं ततः पूर्णेन्दुरश्मिभिः || १५ ||\n\nआप्याय्यामृतकल्लोलधारापातेन सत्तम |\nकान्तिमच्चिन्तयेद्भूयो यद्दग्धं भानुना ततः || १६ ||\n\nबध्द्वा कामदुघां मुद्रां स्रवन्तीं मन्त्रसंयुताम् |\nगोरूपां हिमशैलाभां निराधारपदे स्थिताम् || १७ ||\n\nतया तदमृतीकुर्याद्भोगजालं यथास्थितम् |\nनिर्मलो द्रव्यसङ्घश्च यागयोग्यो भवेत्तदा || १८ ||\n\nगालितेनाम्बुना पूर्णं स्वाहृतेनाम्बुना सह |\nस्वोत्तरे वर्मणा स्थाप्य कुम्भं सर्वोपयोगि यत् || १९ ||\n\nउपार्जितं पुरा यद्वै यागोपकरणं महत् |\nतत् सर्वं दक्षिणे कृत्वा मध्ये भद्रासनं न्यसेत् || २० ||\n\nप्रतिमालक्षणाध्याये वक्ष्यते तस्य लक्षणम् |\nयत्किञ्चित् पत्रपुष्पाद्यं परिदृश्येत पीठगम् || २१ ||\n\nपाणिना तत् समाहृत्य शुचिस्थाने निधाय वै |\nगव्यैर्वा चामरैर्वालैः शिखिपक्षैः कुशैरथ || २२ ||\n\nसंमार्ज्य भद्रपीठं तु वाससा सुसितेन वा |\nबहुना वस्त्रपूतेन वारिणा तदनन्तरम् || २३ ||\n\nप्रक्षाल्य द्वादशार्णेन प्रणवाद्यन्तगेन तु |\nएवमाराधनाधारं क्षालयित्वा च वारिणा || २४ ||\n\nतत्तावदस्त्रपुष्पेण कुर्याद्विघ्नगणोज्झितम् |\nआराध्योऽयमथारोप्य तत्र मन्त्रमयीं शुभाम् || २५ ||\n\nसर्वोपकरणोपेतां सर्वलक्षणसंयुताम् |\nप्रतिमां धातुपाषाणनिर्मितामात्मसिद्धये || २६ ||\n\nअष्टाङ्गेन नमस्कृत्य दद्यादर्घ्यं तु मूर्धनि |\nअनुलेपनसंयुक्तं ततः पुष्पाञ्जलिं शुभम् || २७ ||\n\nसाङ्गं सावरणं भक्त्या पूजयेत् पुरुषोत्तमम् |\nयद्वार्घ्यपाद्याचमनैर्देवमभ्यर्च्य वै ततः || २८ ||\n\nभुक्तमर्घ्यादिकं तस्मादपनीयाभिवाद्य च |\nसमर्प्य विष्वक्सेनस्य संशोध्य मृदुना द्विज || २९ ||\n\nउशीरवंशकूर्चेन क्षालयेद्गन्धवारिणा |\nउच्चरन् मूलमन्त्रं वा कुर्यान्मार्गत्रयं विभो || ३० ||\n\nसुधौते देवदेवस्य वाससी परिधापयेत् |\nचित्रस्थाद्भगवद्बिम्बाद्भुक्तपुष्पादिकं हि यत् || ३१ ||\n\nअपनीय तु तत् कुर्याद्वाससा रेणुमार्जनम् |\nयद्वा प्राग्यागभवनप्रवेशानन्तरं द्विज || ३२ ||\n\nन्यस्य भद्रासनाद्यं तदन्यदन्यत् समाचरेत् |\nयद्वा तदातने काले न्यस्य भद्रासनादिकम् || ३३ ||\n\nआद्यं मार्गत्रयं कृत्वा यथोक्तविधिना ततः |\nयोगपीठार्चनारम्भे बिम्बोक्तं सर्वमाचरे त् || ३४ ||\n\nअथार्घ्यादीनि पात्राणि प्रक्षाल्यास्त्रेण वारिणा |\nसमापूर्य सुगन्धेन जलेन हृदयेन तु || ३५ ||\n\nद्रव्याणि निक्षिपेत्तेषु यथोक्तक्रमयोगतः |\nभद्रासनस्य कोणेषु पुरतो वाससास्तृते || ३६ ||\n\nभूतले वाऽथ पात्राणि आधारोपरि विन्यसेत् |\nस्वपूर्वनियमेनैव उदक्पश्चिमकोणगम् || ३७ ||\n\nअर्घ्याम्बुकलशं न्यस्य ततः प्रागुत्तरान्तरे |\nन्यसेदाचमनीयाख्यमाग्नेये स्नानसंज्ञितम् || ३८ ||\n\nविन्यस्य पाद्यसंज्ञं तु पदे दक्षिणपश्चिमे |\nअग्रतो वापि तन्मद्ये न्यसेदर्घ्यं द्वितीयकम् || ३९ ||\n\nअग्निकोणे त्वर्घ्यपात्रं पाद्यमैशानकोणके |\nआचामं नैृते भागे स्नानार्थं वायवे तथा || ४० ||\n\nईश्वरप्राग्वशादर्घ्यमाग्नेयादिषु कोणके |\nमुख्यामुख्यार्घ्यपाद्यादिक्रमाद्द्रव्याणि निक्षिपेत् || ४१ ||\n\nचन्दनं शशिबाह्लीकदूर्वासिद्धार्थकानि च |\nसाक्षतानि कुशाग्रणि तण्डुलानि तिलानि च || ४२ ||\n\nकाञ्चनं रजतं ताम्रं रत्नानि च फलानि च |\nकदलीफलपूर्वाणि प्रधानेऽर्घ्ये विनिक्षिपेत् || ४३ ||\n\nद्वितीये दधिमध्वाज्यक्षीरबिन्दुचतुष्‍टयम् |\nकुशाग्रेण सबाह्लीकं सपुष्पं तिल तण्डुलम् || ४४ ||\n\nदूर्वां च विष्णुकान्तां च श्यामाकं शङ्खपुष्पकम् |\nपद्मकं कुन्दरेणुं च पाद्यपात्रे विनिक्षिपेत् || ४५ ||\n\nएलालवङ्गतक्कोलैः सहजातिफलानि च |\nचन्दनं च सकर्पूरं क्षिपेदाचमनीयके || ४६ ||\n\nकुष्टं मांसीं हरिद्रे द्वे मुरा शैलेयचम्पकान् |\nवचाकच्चोरमुस्ताश्च स्नानीये तु विनिक्षिपेत् || ४७ ||\n\nपात्रन्यासक्रमेणैव तानि पात्राणि कल्पयेत् |\nतत्तत्कल्पनमन्त्रैस्तु यद्वा प्रागेव तानि तु || ४८ ||\n\nतोयैः संपूर्य निक्षिप्य द्रव्याण्यपि यथाक्रमम् |\nतत्तत्कल्पनमन्त्रैस्तु स्वाधारेषु निवेशयेत् || ४९ ||\n\nयथास्थानं ततः कुर्याद्दहनाप्यायनादिकम् |\nपात्राणां तु तदानीं वा भोगानामपि तत् त्रयम् || ५० ||\n\nदक्षिणेन तु हस्तेन पुष्पमादाय तत्र वै |\nध्यात्वा निष्कलरूपं तु मूलमन्त्रमनन्यधीः || ५१ ||\n\nतत्प्रोक्षणार्घ्ये निक्षिप्य चतुरावर्त्य तं तथा |\nजपन् पुनस्तदुद्धृत्य तस्मात् स्थानाद्बहिः क्षिपेत् || ५२ ||\n\nततस्तदम्भसास्त्रेण वेदिं भोगानुपार्जितान् |\nआत्मानं चापि संप्रोक्ष्य ह्यर्घ्यादीनभिमन्त्रयेत् || ५३ ||\n\nसास्त्रेण मूलमन्त्रेण तानभ्यर्च्य प्रसूनकैः |\nसाङ्गेन मूलमन्त्रेण ततोऽभ्यर्च्य यथाविधि || ५४ ||\n\nधूपपात्रं च घण्टां च तानि धूपेन पूजयेत् |\nधूपपात्रस्य घण्टायाः पूजनं चावधारय || ५५ ||\n\nधूपपात्रस्य मूले तु क्ष्मातत्वं कमले जलम् |\nचक्रेऽग्निं किङ्किणीजाले वायुं खं कर्णिकोपरि || ५६ ||\n\nएवं ध्यात्वार्च्य तन्मन्त्रैस्तन्मन्त्रेणार्चयेत्तु वा |\nयच्चक्रं तच्च हृदयं पद्मं हृत्कोटरं विदुः || ५७ ||\n\nचक्रे याश्च अराख्यास्ता नाड्यो वै द्वादश स्मृताः |\nकिङ्किण्यो याः स्थिता विप्र ज्ञेयास्ताः सूक्ष्मनाडयः || ५८ ||\n\nयासां वै मध्यमा शक्तिर्भुजङ्गकुटिलोपमा |\nधूमधूसरवर्णाभा अण्डं भित्वा विनिर्गता || ५९ ||\n\nकालाग्निहृदयोत्था सा सत्यान्ते तु लयं गता |\nतया संबोधितो ह्यात्मा मन्त्रमूर्तिधरः प्रभुः || ६० ||\n\nसन्निधौ भवति क्षिप्रमव्युच्छिन्नं दहेत्तथा |\nअथ स्वरूपं घण्टाया यथावदवधारय || ६१ ||\n\nव्यक्तं तत्राश्रिता नित्यं मातृकावर्णविग्रहा |\nतत्र चाक्रमराबृन्दं स्वरद्वादशकं स्मृतम् || ६२ ||\n\nतदेव षोडशारे च वर्णैः सह नपुंसकैः |\nवर्णानां त्रिविधं रूपं सर्वेषां द्विजसत्तम || ६३ ||\n\nसंस्थितं वैखरीनिष्ठं पस्यन्ती पूर्वकं क्रमात् |\nअराश्रितं द्विषट्कारे वाक्स्वरूपं परं हि यत् || ६४ ||\n\nतदेव षोडशारे च तत्र वैकर्तने षु च |\nमध्यमाख्यस्वरूपेण नित्यमेव हि वर्तते || ६५ ||\n\nअत ऊर्ध्वं चतुर्विंशत्संख्यं वर्णगणं हि यत् |\nदलजालं हि तत् पद्मं परिज्ञेयं महामते || ६६ ||\n\nमकारसंज्ञं यद्वर्णं विद्धि तत् पद्मकर्णिकाम् |\nशङ्खं यकारवर्णं च समुष्टीके सदा गृहे || ६७ ||\n\nरादयः सप्त ये वर्णा हान्ताः पर्वगदात्मकाः |\nक्षार्णं पतत्रिराजाद्यमेवं ध्यात्वा ततो द्विज || ६८ ||\n\nशब्दब्रह्मस्वरूपा च घण्टाविग्रहलक्षणा |\nविज्ञेया भगवच्छक्तिः षाड्गुण्यान्तर्गता हि सा || ६९ ||\n\nतेजोगुणसमोपेता तैजसद्रव्यरूपधृक् |\nघण्टाख्यमेतद्वै विद्धि आध्यक्षीयं गुणद्वयम् || ७० ||\n\nअस्यामाश्रित्य ये वर्णा ज्ञातव्यास्ते सदैव हि |\nनित्यमर्चनकाले तु साधकैः सिद्धिलालसैः || ७१ ||\n\nकालवैश्वानरोपेतमनन्तं शब्दचोदके |\nमुक्ताहाराश्रितं शङ्खं घण्टाया वदने स्थितम् || ७२ ||\n\nसंस्थितं च महाबुद्धे तदूर्ध्वे गगनाश्रितम् |\nचक्रं यस्मिन्नरोद्देशे द्वादशात्मा स्थितो रविः || ७३ ||\n\nमासात्मना पुनः सो वैकर्तनेष्ववतिष्ठते |\nषोडशारेऽमृतात्मा वै कलादेहस्तु चन्द्रमाः || ७४ ||\n\nसर्वेषु वृत्तक्षेत्रेषु नभस्वान् स्वयमेव हि |\nतत्वसङ्घं हि चाव्यक्तं पद्मपत्राश्रितं तु वै || ७५ ||\n\nजीवः कमलकिञ्जल्के कर्णिकाश्रित ईश्वरः |\nशङ्खाश्रितश्च प्रणवो विद्यां विद्धि गदाश्रिताम् || ७६ ||\n\nप्राणाधिदैवं गरुडमित्येवं देवतागणम् |\nध्यात्वार्चयेत् पुरार्घ्याद्यैर्धूपान्तैरथवा द्विज || ७७ ||\n\nअधोमुखं तु ब्रह्माण्डं ध्यायेज्जनरवाकुलम् |\nसनालं च तदुर्ध्वे तु पद्ममष्टदलं स्मरेत् || ७८ ||\n\nप्रकीर्णपत्रं सुसितं केसरालिसुकर्णिकम् |\nतन्मध्ये चिन्तयेद्देवीं वर्गाष्टकभुजान्विताम् || ७९ ||\n\nमुख्ये हस्तचतुष्के तु लाञ्छनं कमलादिकम् |\nस्फाटिकं चाक्षसूत्रं च तथा विज्ञानपुस्तकम् || ८० ||\n\nअभयं वरदं चैव हस्तद्विद्वितये परे |\nपद्मासने चोपविष्टां पद्मपत्रायतेक्षणाम् || ८१ ||\n\nपद्मगर्भप्रतीकाशां पद्ममालाविभूषिताम् |\nसिताभरणसञ्छन्नां पीतवस्त्रविवेष्टिताम् || ८२ ||\n\nमन्त्रौघमुद्गिरन्तीं च मन्त्रज्वालाप्रभान्विताम् |\nदेवैः संस्तूयमानां च ब्रह्माद्यैर्ब्रह्मवादिभिः || ८३ ||\n\nऋषिभिर्मुनिभिः सिद्धैर्लोकानुग्रहकारिभिः |\nनम्यमानां स्मरेत् सम्यक् पूजाकाले सदैव हि || ८४ ||\n\nयोऽनया पूजयेन्मन्त्रं तस्य सिद्धिर्नदूरतः |\nएवं ध्यात्वार्चयेत् सम्यगर्घ्याद्यैस्तु ततः स्मरेत् || ८५ ||\n\nशब्दब्रह्ममहो यद्यद्धृदब्जाकाशमध्यगम् |\nनित्योदितमनौपम्यमनभ्यासादगोचरम् || ८६ ||\n\nउपदेष्टुमतोऽन्येषामभक्तानां न युज्यते |\nपरस्वरूपमन्त्राणामेतल्लक्षणमब्जज || ८७ ||\n\nदशप्रकारे यच्छब्दे विसर्गान्तेऽक्षरादिके |\nनानामन्त्रस्वरूपेण वर्तते वर्णविग्रहे || ८८ ||\n\nभोगमोक्षप्रदो मन्त्रो य आप्तः सद्गुरोर्मुखात् |\nपञ्चस्थानगतो ज्ञेयो भक्तैर्दिव्यक्रियापरैः || ८९ ||\n\nबहिःस्थप्रतिमादौ तु जिह्वाग्रे हृत्कुशेशये |\nधूपधूमशिखायां च घण्टाशब्दे सुलक्षणे || ९० ||\n\nस्वरूपज्योतिरेवान्तर्भावयेत् संस्थितं हृदि |\nमध्यमेन स्वरूपेण अव्युच्छिन्नं महामते || ९१ ||\n\nधूपधूमाश्रितं विद्धि वैखरीविग्रहं पुनः |\nघण्टायां चाल्यमानायामच्छिन्नमनुभूयते || ९२ ||\n\nएवं स्मृत्वा ततस्तां तु सुमन्त्रन्यस्तविग्रहाम् |\nअर्चितां ध्यानसंयुक्तामर्घ्याद्यैर्धूपसंयुतैः || ९३ ||\n\nसञ्चालयेत्ततः सम्यक् सुशब्दां मन्त्रबोधिनीम् |\nत्रैलोक्यद्राविणीं घण्टां सर्वदुष्टनिबर्हिणीम् || ९४ ||\n\nएषा द्रुतिर्हि मन्त्राणां सुप्तानां च प्रबोधिनी |\nवारणी सर्वविघ्नानां सर्वमन्त्रप्रसादिनी || ९५ ||\n\nप्रणवान्ते ध्वनिर्ह्येषा शब्दशक्तौ लयं गता |\nवर्णदेहाः स्मृता मन्त्रा मन्त्रदेहाश्च देवताः || ९६ ||\n\nघण्टास्तनितमूलास्ते प्रबुद्धाः कर्मसिद्धिदाः |\nपरशब्दोत्थिता शक्तिर्घण्टास्तनितरूपिणी || ९७ ||\n\nवर्णत्वं समनुप्राप्ता तैर्वर्णैर्मुनिसत्तम |\nमन्त्राणां कल्पिता देहा नानाकाराः सहस्रशः || ९८ ||\n\nस्वेच्छया त्वनया शक्त्या सामर्थ्यात् स्वात्मनः स्वयम् |\nअनुग्रहार्थं भविनां भक्तानां भावितात्मनाम् || ९९ ||\n\nमननान्मुनिशार्दूल त्राणं कुर्वन्ति वै यतः |\nददते पदमात्मीयं तस्मान्मन्त्राः प्रकीर्तिताः || १०० ||\n\nअनभिव्यक्तशब्दास्ते निराकारास्तथैव च |\nघण्टायां चाल्यमानायां निर्यान्ति च सहस्रशः || १०१ ||\n\nअत एव मुनिश्रेष्ठ मन्त्रमाता प्रकीर्तिता |\nएषा घण्टाभिधा शक्तिर्वागीशा च सरस्वती || १०२ ||\n\nवाचि मन्त्राः स्थिताः सर्वे वाच्यं मन्त्रे प्रतिष्ठितम् |\nमन्त्ररूपात्मकं विश्वं सबाह्याभ्यन्तरं ततः || १०३ ||\n\nघण्टाशब्दगतं सर्वं तस्मात्तां चालयेत् पुरा |\nस्वेषु चोक्तेषु कालेषुतांस्तु मे गदतः श्रृणु || १०४ ||\n\nगणेशपीठद्वारस्थदेवानामर्चने ततः |\nआहूतिकाले मन्त्राणां धूपदाने विशेषतः || १०५ ||\n\nदीपदानेऽर्घ्यदाने च तथा नैवेद्यजोषणे |\nजपस्तुत्यवसानाभ्यां प्रवृत्ते चाग्नितर्पणे || १०६ ||\n\nपूर्णाहुतिप्रदाने च मन्त्राणां तु विसर्जने |\nविष्वक्सेनार्चने चैव तत्पूजाप्रतिपादने || १०७ ||\n\nबलिप्रदानकाले तु देवतानां विशेषतः |\nनातोऽन्यदा स्याद्विहितं चालनं सिद्धिमिच्छिताम् || १०८ ||\n\nधूपं दत्वाऽथ पात्राणां घण्टाशब्दसमन्वितम् |\nधूपं दद्याद्यथाकालं यद्वार्घ्यादौ सकृत् सकृत् || १०९ ||\n\nअनुकल्पे तु हृन्मन्त्रं कुर्यादावर्तनं बुधः |\nआवाहने सन्निधाने सन्निरोधे तथाऽर्चने || ११० ||\n\nविसर्जनेऽर्घ्यदानं तु प्राक्पात्रान्नित्यमाचरेत् |\nतदम्भसा चार्हणं तु तथैव परिषेचनम् || १११ ||\n\nकुर्यात् प्रणयनादानं प्रीणनं प्रीतिकर्मणि |\nप्रोक्षणं सर्ववस्तूनामन्यस्मादुदकेन तु || ११२ ||\n\nआरम्भे सर्वकार्याणां तत्समाप्तौ सदैवहि |\nन्यूनाधिकानां शान्त्यै तु ज्ञानव्यत्ययशान्तये || ११३ ||\n\nकार्यं तदर्घ्यदानं च नित्यं मन्त्रात्मनो विभोः |\nकुम्भोपकुम्भकुण्डानां मन्त्रास्त्रकलशार्चने || ११४ ||\n\nसंपूजने च भोगानां गुर्वादीनां महामते |\nदक्षशिष्यात्मपूजार्थं द्वार्स्थानामर्चनं प्रति || ११५ ||\n\nप्रासादासनदेवानां गुरूणां सन्ततेस्तथा |\nलाञ्छनाङ्गपरीवारशक्तिभूषणरूपिणाम् || ११६ ||\n\nमण्डलावरणस्थानां देवानां चार्चनं तथा |\nमुद्राबन्धे कराभ्युक्षां तदर्चाक्षालनं तथा || ११७ ||\n\nजपकालेऽक्षसूत्रस्य कुर्यात्तत्पूजनं तथा |\nपाद्यदानं तृतीयात्तु नित्यं पात्रात् समाचरेत् || ११८ ||\n\nचतुर्थात्तु यथाकालं दद्यादाचमनं पुनः |\nहस्तप्रक्षालनं चैव गण्डूषं मुखधावनम् || ११९ ||\n\nस्नानीयाच्चाचरेत् स्नानं प्रयोजकविधिस्त्वयम् |\nअर्ध्यपात्रात् द्वितीयात्तु किञ्चिदुद्धृत्य वै जलम् || १२० ||\n\nतेन स्वदेहविन्यस्तान् मन्त्रानिष्ट्वा यथाक्रमम् |\nअनुलेपनपुष्पेण धूपेन च ततो मुने || १२१ ||\n\nमत्पूजार्थं प्रक्लृप्तानि गन्धपुष्पाणि यानि च |\nतानि सर्वाण्यथाचार्यो धारयेन्न कदाचन || १२२ ||\n\nधारयेद्यदि संमोहाल्लोभाद्वा तानि देशिकः |\nगन्धादीन्यर्चनार्थानि सा पूजा निष्फला भवेत् || १२३ ||\n\nतस्मात् सर्वप्रयत्नेन पृथक्कुर्याद्यथाविधि |\nअर्घ्यादिकं समादाय द्वार्स्थदेवान् समर्चयेत् || १२४ ||\n\nनिर्गत्य द्वारबाह्ये तु स्थितो वासीन एव वा |\nवास्तुक्षेत्रेशगरुडद्वार्श्रीचण्डप्रचण्डकान् || १२५ ||\n\nअभ्यर्च्यार्द्यादिभिर्देवान् प्रासादस्थांश्च पूजयेत् |\nप्रासादेऽथ चतुर्द्वारे मण्डपे चेतरेषु च || १२६ ||\n\nद्वारत्रयेऽथ धातारं विधातारं जयं तथा |\nविजयं चापि भद्रं च सुभद्रं च गणेश्वरम् || १२७ ||\n\nयदङ्गभावमभ्येति द्वार्स्थाद्यं देवतागणम् |\nविष्वक्सेनावसानं च नराणामल्पमेधसाम् || १२८ ||\n\nजन्तोरेकान्तिनस्तद्वै चित्तखेदकृदर्चनम् |\nविघ्नकृत् प्रकृतस्यापि शिष्याणां तदनर्चनम् || १२९ ||\n\nअतस्तदनुकम्पार्थं देवभृत्यधियाऽर्चनम् |\nभक्तिथद्धोज्झितं चैव विहितं त्वेवमेव हि || १३० ||\n\nते तत्प्राणिच्युतं प्रह्वा दत्तमप्यवहेलया |\nगृह्णन्ति मनसा श्रेयः परं ध्यात्वा धिया हृदि || १३१ ||\n\nयतः सर्वेऽच्युतमयास्तच्चित्तार्पितमानसाः |\nएतावदर्चनात्तेषां गुरोरेकान्तिनस्तु वै || १३२ ||\n\nस्याद्विरोधनिरासस्तु यतो भृत्यास्तु ते हरेः |\nकृत्वैवं द्वारयागं तु ततः पुष्पं च संमुखम् || १३३ ||\n\nगृहीत्वाङ्गुष्ठपूर्वेण स्वाङ्गुलित्रितयेन तु |\nअभिमन्त्र्य तदस्त्रेण चक्रं तदुपरि स्मरेत् || १३४ ||\n\nनिशितारं ज्वलद्रूपं वर्षन्तमनलाशनिम् |\nक्षयकृद्विघ्नजालानां क्षिपेद्यागगृहान्तरे || १३५ ||\n\nततस्तत्तेजसा विघ्नजालं निष्कासयेन्महत् |\nबहिर्भवनमध्यात्तु ततस्तदनुकम्पया || १३६ ||\n\nस्वदेहादामृतं भागममृतांशुसमं स्मरेत् |\nप्राङ्मन्त्रमात्रविन्यासात् स तेषामनलप्रभः || १३७ ||\n\nप्रतिभाति यतस्तेन मन्त्रपुष्पसमाश्रयात् |\nनिर्गच्छन्ति तमाश्रित्य वामभागमतस्तु ते || १३८ ||\n\nदक्षिणां तर्जनीं विप्र कुर्यादूर्ध्वमुखीं ततः |\nशिखामन्त्रेण संयुक्तां विद्युद्विलसितप्रभाम् || १३९ ||\n\nस्मृत्वा स्वां विघ्नशान्त्यर्थं भ्रामयन्नन्तराविशेत् |\nस्वासनं च ततः प्रोक्ष्य अर्घ्यपात्रोदकेन च || १४० ||\n\nसास्त्रेण ताड्य पुष्पेण तत्पृष्ठे क्रमशो द्विज |\nआधारशक्तिपूर्वं तु मन्त्रसङ्घं प्रपूजयेत् || १४१ ||\n\nउपविश्यासने यागमारभेत समाहितः |\nसमये वात्र कुर्वीत सर्वभोगनिरीक्षणम् || १४२ ||\n\nन्यस्य भद्रासनं मूलात् प्रोक्षणार्घ्यप्लुतेन तु |\nपाणिनाऽप्यथ कूर्चेन तज्जलेन तु मार्जयेत् || १४३ ||\n\nतत्तावदस्त्रपुष्पेण कुर्याद्विघ्नगणोज्झितम् |\nसर्वलोकमयं तत्र सर्वदेवसमाश्रयम् || १४४ ||\n\nसर्वाधारमयं ध्यायेदन्तर्लीनं तु चक्रराट् |\nप्रणवेन स्वनाम्नाऽथ नमोऽन्तेनार्चयेच्च तम् || १४५ ||\n\nततस्तु सर्वमन्त्राणां विन्यासं तत्र चेतसा |\nसमाचरेद्यथायोगं पुष्पदानपुरस्सरम् || १४६ ||\n\nअर्घ्यालभनधूपैस्तु माल्यैर्नानास्रगुद्भवैः |\nयोगपीठार्चनं कुर्याद्यथावदवधारय || १४७ ||\n\nबिम्बेन सहितं पीठं योगपीठमुदाहृतम् |\nअनुसन्धानयागे तु योगपीठं प्रकल्पयेत् || १४८ ||\n\nतन्मन्त्रासनमित्युक्तं मन्त्रन्यासं तु सर्वतः |\nकुर्यात्तत्स्थस्य देवस्य पीठस्याधो निवेशयेत् || १४९ ||\n\nआधारशक्तिं तस्योर्ध्वे कूर्मं कालाग्निसंज्ञिकम् |\nतन्मूर्ध्नि शेषसंज्ञं तु योगपीठपदोपरि || १५० ||\n\nभुवं न्यस्य तदूर्ध्वे तु जङ्घायां क्षीरसागरम् |\nआधारपद्मं कुमुदे तदूर्ध्वे कण्ठमूलतः || १५१ ||\n\nआग्नेय्यादौ तु धर्माद्यमैशान्तं तच्चतुष्टयम् |\nप्रागाशादौ त्वधर्माद्यमुत्तरान्तं न्यसेत् परम् || १५२ ||\n\nऋग्वेदं कल्पयेदेवं प्रागीशानदिगन्तरे |\nयजुःप्राग्वह्निदिङ्मध्ये सामान्तर्यातुवारुणे || १५३ ||\n\nवारुणानिलदिङ्मध्येऽथर्ववेदं ततःपरम् |\nईशानसोमदिङ्मध्ये कृतं याम्यानलान्तरे || १५४ ||\n\nत्रेतायुगं यातुयाम्यदिङ्मध्ये द्वापारं युगम् |\nसोमवाय्वन्तरोद्देशे कलिसंज्ञं युगं क्रमात् || १५५ ||\n\nआधारशक्तेरारभ्य अनुसन्धानपूर्वकम् |\nयुगावसानं प्राग्दत्वा स्थूलं मन्त्रासनासनम् || १५६ ||\n\nतच्च षोडशकं न्यस्य भूयो भूयो दिगष्टके |\nसूक्ष्मरूपधरं विप्र प्राक्पदादीशगोचरम् || १५७ ||\n\nतत्रोर्ध्वे मध्यदेशे वै प्रागुक्तविधिना न्यसेत् |\nद्विरष्टकं तु धर्माद्यं कान्तिमत् पररूपधृत् || १५८ ||\n\nतन्मूर्ध्नि कालचक्रं तु व्योमवत्पट्टिकागतम् |\nतन्मध्येऽव्यक्तपद्मं तु गुणत्रयसमन्वितम् || १५९ ||\n\nतद्दले सूर्यपरिधिं केसरे सोममण्डलम् |\nकर्णिकायामग्निचक्रं तद्बीजे चित्प्रभाकरम् || १६० ||\n\nस्मरेच्च विमलां शक्तिं तत्समीपे दिगष्टके |\nज्ञानशक्तिं विभोः शक्तिं सत्यशक्तिमनश्वरीम् || १६१ ||\n\nप्रकाशशक्तिं चानन्तामीशानुग्रहशक्तिके |\nयथोक्तरूपान् ध्यात्वैतान् विभवं च यथाक्रमम् || १६२ ||\n\nस्वस्वतत्वानि विन्यस्य कुर्यादर्घ्यादिनार्चनम् |\nप्रदर्शयेच्च तन्मुद्रां पीठे वै सुस्थिरे सदा || १६३ ||\n\nआधारशक्तेरारभ्य मन्त्रग्रामस्य पौष्कर |\nसुस्थिरे सन्निरोधश्च सर्वेषां विहितः सदा || १६४ ||\n\nयत्र यत्रानुरूपं यत्तत्र तन्न्यासमाचरेत् |\nईशानुग्रहशक्त्यन्तमाक्षितेः कमलोद्भव || १६५ ||\n\nमन्त्राणां सान्निधिः कार्या चलपीठे तु केवले |\nतात्कालिकस्तु विहितो निरोधस्तत्र सार्चनः || १६६ ||\n\nआहूतोपविशेद्यत्र मन्त्रनाथोऽभिसंमुखः |\nतत्प्रागपेक्षया कुर्याद्धर्मादीनां निवेशनम् || १६७ ||\n\nसांमुख्यं भजते यस्मात् साधकं परमेश्वरः |\nतदासनं हि चिद्रूपं सिद्धमेतस्य वाहनात् || १६८ ||\n\nचलबिम्बेन सह वै एकीभावगतस्य च |\nपीठस्य मन्त्रविन्यासो विहितश्चलपीठवत् || १६९ ||\n\nसुस्थिरस्यैकयोनेर्वै वियोनौ सुस्थिरस्य च |\nमन्त्राणां विहितो न्यासः स्थिरपीठोदितस्तु वै || १७० ||\n\nपीठोपपीठयुक्तानां साङ्गानां केवलात्मनाम् |\nएकादिगात्रपादानां सबिम्बानां यथाक्रमम् || १७१ ||\n\nमण्डलोक्तविधानेन समभ्यूह्य समाचरेत् |\nएवं चास्याचले पीठे शयानस्य विभोस्त्वथ || १७२ ||\n\nसशक्तिकाच्चितो भानोरूर्ध्वेऽनन्तं समर्चयेत् |\nयानारूढे त्वनन्तस्य स्थाने तार्क्ष्यं समर्चयेत् || १७३ ||\n\nलक्ष्म्यादीनां तु देवीनां पीठस्याधः फणीश्वरम् |\nतत्कोणेषु च धर्मादींस्तदूर्ध्वेऽव्यक्तपङ्कजम् || १७४ ||\n\nधामत्रयं ततस्तस्मिन् विन्यसेत् पूर्ववर्त्मना |\nव्योमबाह्ये त्वपीठानामग्निकोणादितो न्यसेत् || १७५ ||\n\nज्ञान स्वभावमूर्तं च धर्माद्यं यच्चतुष्टयम् |\nतन्निविष्टं तथाभूतं तद्व्यत्ययगणं हि यत् || १७६ ||\n\nसह ऋक्पूर्वसामान्तकालभेदेन चान्वितम् |\nतत्पीठवसुधोद्देशे मण्‍डलादिषु वृत्तिषु || १७७ ||\n\nआत्मनः प्राग्वशाद्वायुकोणादारभ्य पूजनम् |\nकार्यं विघ्नेशपूर्वाणां तत्पदाद्वाग्रभूः पदम् || १७८ ||\n\nस्वोत्तरात् पश्चिमद्वारदेशाद्वायुपदावधि |\nवीथौ सवीथिकानां तु यागानामेतदाचरेत् || १७९ ||\n\nबहिर्वारणरेखाणां तन्मुक्तानां महामते |\nयुक्तानां न बहिर्दोषस्तिर्यक्त्वेनार्चने सति || १८० ||\n\nविन्यस्य विष्टरान् दार्भान् कुसुमस्तबकानि च |\nबिन्दून् वा सर्वरोगोत्थान् क्रमात्तदुपरि न्यसेत् || १८१ ||\n\nगणनाथं च वागीशां गुरुं च तदनन्तरम् |\nपूजयेच्च ततो भक्त्या गुरुं परमसंज्ञितम् || १८२ ||\n\nआदिसिद्धसमूहं तु भगवद्ध्यानतत्परम् |\nनित्याधिकारिणश्चाप्तान् भगवत्तत्ववेदिनः || १८३ ||\n\nचत्वारो मनवश्चान्ये ऋषयः सप्तपूर्वकाः |\nएतेषां क्रमशो ध्यानं समाकर्णय सांप्रतम् || १८४ ||\n\nध्यायेच्चम्पकवर्णाभं बद्धपद्मासनं द्विज |\nस्थूलाङ्गमेकदंष्ट्रं च लम्बक्रोडं गजाननम् || १८५ ||\n\nवरदाभयहस्तं च दक्षिणेऽस्याक्षसूत्रकम् |\nविश्रान्तं चिन्तयेद्वामं चतुर्थं परशूपरि || १८६ ||\n\nवरदाभयहस्ताभ्यामस्य मुद्राद्वयं स्मरेत् |\nतर्जन्यङ्गुष्ठसंघट्टाज्जायते यदयत्नतः || १८७ ||\n\nसितकुन्देन्दुधवलां शङ्खपद्मकरोद्यताम् |\nवरदाभयहस्तां वा विलिखन्तीं च पुस्तकम् || १८८ ||\n\nद्विनेत्रामेकवक्त्रां च हेमकुण्डलभूषिताम् |\nध्यात्वा भगवती ह्येषा शक्तिः शब्दात्मनो विभोः || १८९ ||\n\nसमभ्यस्ता ददात्याशु साधकानामभीप्सितम् |\nगणनाथं विना चान्ये सुस्थिताः शान्तविग्रहाः || १९० ||\n\nगणित्राभयहस्ताश्च सर्वानुग्रहकारकाः |\nसर्वे पद्मासना वाथ जटामण्डलभूषिताः || १९१ ||\n\nएवं ध्यात्वा समभ्यर्च्य मुद्राः संदृश्य तत्क्रमात् |\nअनुज्ञां प्रार्थयेत्तेभ्यो यथानुक्रममेव च || १९२ ||\n\nगृहीत्वा शिरसा तां च तत आवाहयेत् प्रभुम् |\nअभ्यन्तरे विमानस्य गर्भभूमौ तु मध्यतः || १९३ ||\n\n| सन्ध्याजलदसन्दोहसन्देहकरणक्षमम् |\nसरसीरुहमास्थाय सहस्रदलसंकुलम् || १९६ ||\n\nशयानं स्थितमासीनं यानारूढमथापि वा |\nनिष्केवलेन सत्त्वेन संपन्नं रुचिरप्रभम् || १९७ ||\n\nवपुषा सुन्दरेणैव दिव्येनाविकृतेन च |\nमुञ्चन्तमनिशं देहादालोकं ज्ञानलक्षणम् || १९८ ||\n\nप्रयत्नेन विनाऽज्ञाननाशकृद्ध्यायिनां महत् |\nस्रग्वस्त्राभरणैर्दिव्यैः स्वानुरूपैरनूपमैः || १९९ ||\n\nचिन्मयैः स्वप्रकाशैश्च अन्योन्यरुचिरञ्जितैः |\nदन्तज्योत्स्नावितानैस्तु प्रकटीकृतदिङ्मुखम् || २०० ||\n\nरेखोत्थितैस्तु कल्हारैः पादपद्मतलेऽङ्कितम् |\nनिमग्नजनसन्तापशमनव्यापृताननम् || २०१ ||\n\nकरुणापूर्णहृदयं जगदुद्धरणोद्यतम् |\nस्वदेहतेजःसंभूतज्वालामण्डलमध्यगम् || २०२ ||\n\nघनकुञ्चितनीलालिगलिताञ्जनसन्निभैः |\nकर्पूरधूसरैर्दिव्यैः पुष्पसंवलितान्तरैः || २०३ ||\n\nकिरीटमकुटाक्रान्तैः शोभितं सुशिरोरुहैः |\nईषदारक्तगोक्षीरशुद्धनीलाब्जलोचनम् || २०४ ||\n\nशीतलैर्दृष्टिपातैस्तु जगदाप्यायकारिणम् |\nसुभ्रूललाटं सुनसं सुस्मिताधरविद्रुमम् || २०५ ||\n\nसौन्दर्यचन्द्रसंकाशविलसद्गण्डमण्डलम् |\nपूर्वकर्मानलार्तानां ध्यायिनां खेदशान्तये || २०६ ||\n\nस्वदन्तेन्दुचयोत्थेन ह्लादयन् गोगणेन तु |\nमुखसौन्दर्यनिष्यन्दचिबुकस्थलशोभितम् || २०७ ||\n\nसविलासस्मिताधारं बिभ्राणं मुखपङ्कजम् |\nकम्बुग्रीवं महाबाहुं श्रीवत्साङ्कितवक्षसम् || २०८ ||\n\nसिंहस्क्तन्धं विशालाक्षं दीर्घबाहुं महोरसम् |\nशङ्खचक्राङ्कितारक्तकरद्वयविभूषितम् || २०९ ||\n\nदक्षिणं भोगिभोगाभमुपधाय महाभुजम् |\nप्रसारितोत्तरकरं कटिदेशस्य पार्श्वतः || २१० ||\n\nकौस्तुभेनाङ्कितोरस्कं लक्ष्मीश्रीवत्सभूषितम् |\nआब्रह्मस्तम्बपर्यन्तजगद्वासतनूदरम् || २११ ||\n\nईषत्कुञ्चितवामाङ्घ्रिपङ्कजं पङ्कजेक्षणम् |\nप्रसार्य दक्षिणं पादमीषदुत्तानशायिनम् || २१२ ||\n\nअनेकरत्नरचितकिरीटमकुटोज्ज्वलम् |\nउद्यदादित्यसंकाशैर्विचित्रैर्मणिसंचयैः || २१३ ||\n\nविराजमानया सम्यक्स्फुरच्चूलिकयोज्ज्वलम् |\nरत्नावतंसप्रभया दीप्तश्रवणशेखरम् || २१४ ||\n\nललाटान्तसमालम्बिबालालङ्कारभूषितम् |\nललाटतिलकेनैव सुन्दरेण विराजितम् || २१५ ||\n\nअनेकरविसङ्काशलसन्मकरकुण्डलम् |\nप्रभूतमणिमुक्ताढ्यग्रैवेयकविराजितम् || २१६ ||\n\nवज्रवैढूर्यमाणिक्यपद्मरागादिशोभितैः |\nहारैरनेकैर्विविधैरुपशोभितवक्षसम् || २१७ ||\n\nउदयादित्यसंकाशकौस्तुभेन विराजितम् |\nभ्राजयन्त्या जगत् सर्वं स्वतेजोभिर्निरन्तरम् || २१८ ||\n\nमालया वैजयन्त्या च भ्राजमानमहोरसम् |\nनानादामविचित्रेण मुक्तादामविलम्बिना || २१९ ||\n\nस्फुरता ब्रह्मसूत्रेण काञ्चनेन सुशोभितम् |\nद्युतिमद्भिर्महारत्नै राजितेन सुवर्चसा || २२० ||\n\nकाञ्चनेनाथ सूत्रेण उदरे कृतबन्धनम् |\nनाभिदेशं तथा पद्मं जगछृङ्खलया स्वया || २२१ ||\n\nनानामाणिक्यविलसत्कटिसूत्रेण भूषितम् |\nअनेकरत्नसन्दर्भरशनादाममण्डितम् || २२२ ||\n\nअनेककोटिमार्ताण्डविलसत्पीतवाससम् |\nअनेकरत्नसंभिन्ननूपुरादिविभूषितम् || २२३ ||\n\nएवमन्यैश्च विविधैः केयूरकटकादिकैः |\nयथार्हभूषणै रम्यैर्ज्वलद्भिः परिभूषितम् || २२४ ||\n\nप्रावृड्जलदसङ्काशं भिन्नाञ्जनगिरिप्रभम् |\nअभिन्नपूर्णषाड्गुण्यविभवेनोपबृंहितम् || २२५ ||\n\nयोगिध्येयमजं नित्यं जगज्जन्मादिकारणम् |\nअनादिनिधनं देवं साक्षाल्लक्ष्मीपतिं विभुम् || २२६ ||\n\nअप्राकृततनुं शान्तं वासुदेवं परात्परम् |\nचतुर्भुजमनुध्यायेच्छुद्धस्फटिकनिर्मलम् || २२७ ||\n\nशङ्खचक्रगदापद्मैश्चतुर्भिः कृतलक्षणम् |\nतस्मिन्नावाहनं कुर्यात् कृत्वा हस्तौ सुगन्धिनौ || २२८ ||\n\nगन्धार्घ्यपुष्पैः संपूर्य मूलमन्त्रं समुच्चरन् |\nपीठोपरि हरेरग्रे मूर्ध्नि पुष्पाञ्जलिं क्षिपेत् || २२९ ||\n\nस्वं प्रत्यभिमुखं शान्तं सुप्रबुद्धं स्मरेच्च तम् |\nकरन्यासं विना तत्र सृष्टिन्यासादिकं त्रयम् || २३० ||\n\nमूलमन्त्रादितार्क्ष्यान्तमन्त्राणां न्यासमेव च |\nदीपयेद्बिम्बतोऽन्यत्र तस्मिन् पुष्पाञ्जलौ हरिम् || २३१ ||\n\nआगच्छपदयुक्तेन मूलमन्त्रेण हृत्कजात् |\nएवं तेजोमयं देवं नाडीदक्षिणमार्गतः || २३२ ||\n\nतन्नासाग्रेण चावाह्य पीठकुम्भादिषु क्षिपेत् |\nतत्कदम्बप्रसूनाभे तस्मिन् मन्त्रात्मगोलके || २३३ ||\n\nस्थानभेदं विनाङ्गानि न्यस्याभ्यर्च्येह देहतः |\nसकलीकृत्य देवेशं तं ध्यायेद्व्यक्ततां गतम् || २३४ ||\n\nप्राग्वदङ्गादिकांस्तत्र तत्तन्मन्त्रैस्तु निक्षिपेत् |\nएवमाहूय देवेशं दत्वार्घ्यं सन्निधित्सया || २३५ ||\n\nभूयोऽप्यर्घ्यं प्रदायास्मै हृदा मुद्रापुरस्सरम् |\nसन्निधाप्यार्घ्यदानेन मुद्रापूर्वं च वर्मणा || २३६ ||\n\nसन्निरोध्य तु मूलेन तन्मुद्रासहितेन तु |\nसंमुखीकृत्य मूलादीन् मन्त्रांस्तत्र समुच्चरन् || २३७ ||\n\nप्रदर्शयंस्तथा मुद्रास्त्वष्टाङ्गेनाभिवादयेत् |\nअनेकमूर्तियागे तु प्रधानावाहनादिकान् || २३८ ||\n\nआहूतदेवश्रान्त्यर्थं गन्धादीनेवमेव च |\nव्यूहानां विभवानां प्राङ्मूलादङ्गगणार्चनम् || २३९ ||\n\nपश्चादन्येषु कुर्वीत क्रमेणावाहनादिकान् |\nस्थितमायतने वाथ साकारं परमेश्वरम् || २४० ||\n\nशङ्खचक्रधरं विष्णुं सुरसिद्धावतारितम् |\nऋषिभिर्मनुजैर्वाथ भक्तियुक्तैः प्रतिष्ठितम् || २४१ ||\n\nतन्मूर्तौ च स्वमन्त्रेण यजेदावाहनं विना |\nप्रत्यहं कर्मबिम्बानां मूलबिम्बहृदब्जकात् || २४२ ||\n\nकुर्यादावाहनं किञ्चित्तीर्थक्षेत्रादिगामिभिः |\nनरैरा राध्यबिम्बेषु प्रत्यहं स्वहृदब्जतः || २४३ ||\n\nप्राग्वदावाहनं कुर्यादथ तद्विग्रहस्थितान् |\nमन्त्रन्यासादिनाभ्यर्च्य तांस्तद्देहस्फुलिङ्गवत् || २४४ ||\n\nध्यात्वावतार्य स्थानेषु स्वेषु भोगावनौ क्रमात् |\nसकलीकृत्य चार्घ्याद्यैरर्चयेदत्र तु क्रमः || २४५ ||\n\nद्विषट्स्वब्जदलेष्वत्र मन्त्रेशस्य पुरो दलात् |\nतदाराद्दलपर्यन्तं हृदाद्यङ्गानि निक्षिपेत् || २४६ ||\n\nपीठोपरि दलाद्बाह्ये देवस्याग्नेयकोणके |\nपद्ममैशे गदां कोणे नैरृते चक्रमुज्ज्वलम् || २४७ ||\n\nवायव्ये पाञ्चजन्यं च गदायाश्च समीपतः |\nकिरीटं दक्षिणे पार्श्वे वामे श्रीवत्समेव च || २४८ ||\n\nकौस्तुभं पद्मसामीप्ये वनमालां च दक्षिणे |\nदेवस्य कर्णिकायां तु श्रियं पुष्टिं ततोऽपरे || २४९ ||\n\nअग्रतः पीठतो बाह्ये न्यसेच्चारात् पतत्रिपम् |\nअङ्गोपाङ्गादिकानां तु सर्वेषां ध्यानमुच्यते || २५० ||\n\nआहूतो मन्त्रनाथस्तु यथा ध्यातः सविग्रहः |\nतद्वदेव हि हृन्मन्त्रं ध्यायेत् कुमुदपाण्डरम् || २५१ ||\n\nपद्मरागाचलाकारमारक्तं च शिरः स्मरेत् |\nअञ्जनाद्रिप्रतीकाशं शिखामन्त्रं तथाकृतिम् || २५२ ||\n\nपरितः सूर्यसन्तप्तं यथा कनकपर्वतम् |\nतथा कवचमन्त्रं च ध्यानकाले विचिन्तयेत् || २५३ ||\n\nवृतं ज्वालासहस्रैस्तु अयस्कान्तसमद्युति |\nसर्वास्त्रशक्तिसंपूर्णमस्त्रमन्त्रं प्रकीर्तितम् || २५४ ||\n\nनिर्धूमाङ्गारसदृशं भावयेन्नेत्रमन्त्रराट् |\nध्येयाः स्वरुचिसंयुक्ताः द्विभुजाः पुरुषोपमाः || २५५ ||\n\nएवमेव ह्युपाङ्गानां स्मरेद्ध्यानं सुलक्षणम् |\nवीक्षमाणान् विभोर्वक्त्रं ध्यायेन्मुनिवरोत्तम || २५६ ||\n\nस्थितानामादिमूर्तीनां स्थितान् ध्यायेत् सदैव हि |\nआसीनानामथासीनान् वाहनस्थे सवाहनान् || २५७ ||\n\nशयितानामथासीनानुत्थितान् वा स्मरेद्धिया |\nलाञ्छनाभरणादीनां श्रृणु ध्यानं यथाक्रमम् || २५८ ||\n\nकुन्दावदातं कमलं सौम्यमीषत्स्मिताननम् |\nरवं रवन्तं मधुरं श्रोत्रेन्द्रियसुखावहम् || २५९ ||\n\nगदां हेमाद्रिसंकाशां तन्वीं कुवलयेक्षणाम् |\nद्विरष्टवर्षवत्कान्तां कुमारीं नवयौवनाम् || २६० ||\n\nस्वोत्थेन रश्मिजालेन भासयन्तीं नभःस्थलम् |\nस्वरश्मिमण्डलान्तरःस्थं वल्गन्तं हेतिराट् स्मरेत् || २६१ ||\n\nविभोराज्ञां प्रतीक्षन्तं ह्रस्वाङ्गं रक्तलोचनम् |\nतुहिनाचलसंकाशं शङ्खं कमललोचनम् || २६२ ||\n\nसदागमादिसामान्तमुद्गिरन्तं स्वकैर्मुखैः |\nकिरीटः सौम्यवदनः काञ्चनाभो महातनुः || २६३ ||\n\nभाभिराकृतियुक्ताभिर्नानारूपाभिरावृतः |\nस्थितो वैद्याधरीयेण स्थानकेनान्तरिक्षगः || २६४ ||\n\nस्फाटिकाद्रिप्रतीकाशं श्रीवत्समथ भावयेत् |\nबद्धपद्मासनासीनं न्यस्तहस्तं स्वपार्श्वयोः || २६५ ||\n\nवहन्तं कूर्ममुद्रां च मुख्यहस्तद्वयेन च |\nपद्मरागाचलाकारं कौस्तुभं रत्रनायकम् || २६६ ||\n\nदिशो दश द्योतयन्तं संलग्नाङ्घ्रिस्थितं स्मरेत् |\nवहन्तं चोरसो मध्ये स्वहस्तकृतसंपुटम् || २६७ ||\n\nसन्धारयन्तमपरं तथा वै शिरसि स्फुटम् |\nध्येया भगवती माला चित्रवर्णा मनोरमा || २६८ ||\n\nसर्वगन्धान्विता सौम्या ईषद्विह सितानना |\nध्येयाः स्वरुचिसंयुक्ता द्विभुजाः पुरुषोपमाः || २६९ ||\n\nसास्त्राः किरीटपूर्वा ये गदामालाङ्गनाकृती |\nएतेऽस्त्रनायकाः सर्वे विभोराज्ञाप्रतीक्षकाः || २७० ||\n\nप्रोत्थिता विचलन्तश्च सुसमैः स्थानकैः स्थिताः |\nश्रोणीतटार्पितकराश्चामरव्यजनोद्यताः || २७१ ||\n\nसपद्मं तु किरीटाद्यं वर्जयित्वा चतुष्टयम् |\nतर्जयन्तं च दुष्टौघमन्येषां दक्षिणं करम् || २७२ ||\n\nस्मरेद्वै ध्यानकाले च सर्वेषामथ मस्तके |\nध्येयं स्वकं स्वकं चिह्नं सुप्रसिद्धं निराकृति || २७३ ||\n\nरक्तपङ्कजवर्णाभा लक्ष्मीर्नीलाम्बुजेक्षणा |\nदुग्धौघधवला पुष्टिरानन्दाकुलितानना || २७४ ||\n\nभोक्तृशक्तिः स्मृता लक्ष्मीः पुष्टिर्वै कर्तृसंज्ञिता |\nभोगार्थमवतीर्णस्य तस्य लोकानुकम्पया || २७५ ||\n\nउदितं सह तेनैव शक्तिद्वितयमव्ययम् |\nरक्ततुण्डं महाप्राणं भीमभ्रुकुटिलोचनम् || २७६ ||\n\nद्रवच्चामीकराकारं पक्षमण्डलमण्डितम् |\nसंस्मरेद्गरुडं विप्र गृध्रवक्त्रं पृथूदरम् || २७७ ||\n\nयथोक्तमूर्तियुक्तांश्च ततो ध्यायेद्यथाक्रमम् |\nअपांपतिर्वै कमलं गदादेवी सरस्वती || २७९ ||\n\nस्वयं शशाङ्कः श्रीवत्सो मालाषण्माधवादयः |\nप्राणं पतत्रिपं विद्यादेवं तत्त्वेषु संस्थितान् || २८० ||\n\nअधिष्टातृ क्रमाच्चैतानर्चयेदर्घ्यपुष्पकैः |\nअष्टपत्राम्बुजे पूर्वदले हृन्मन्त्रपं शिरः || २८१ ||\n\nशिखामाग्नेयपत्रे तु कवचं चास्त्रमन्त्रपम् |\nदक्षिणे पत्रमध्ये तु नैरृते पत्रमध्यतः || २८२ ||\n\nनेत्रं पश्चिमपत्रे तु उदरं पृष्ठमन्त्रपम् |\nवायन्ये बाहुमन्त्रं तु ऊरू जानू तथोत्तरे || २८३ ||\n\nईशानपत्रमध्ये तु पादमन्त्रं तु विन्यसेत् |\nदलोपदलसंयुक्तेऽप्येवमेवाम्बुजे क्रमः || २८४ ||\n\nअथवा दिग्दलेष्वत्र हृदाद्यं यच्चतुष्टयम् |\nअस्त्रं विदिग्दलेषु स्यान्नेत्रं केसरगं पुनः || २८५ ||\n\nउपाङ्गं स्यादुपदले तद्विधानमतः श्रृणु |\nपूर्वपत्रसमीपस्थतलयोरुदरं न्यसेत् || २८६ ||\n\nपृष्ठमन्त्रं न्यसेत्तद्वद्दलयोः पश्चिमस्थयोः |\nबाहूरू मन्त्रपौ न्यस्यौ दलयोर्दक्षिणस्थयोः || २८७ ||\n\nजानू पादौ तथा न्यस्यौ दलयोरुत्तरस्थयोः |\nमन्त्ररूपे षडङ्गे तु पद्मस्याष्टदलस्य तु || २८८ ||\n\nपूर्वस्मिन् हृदयं वामे कवचं दक्षिणे शिरः |\nपश्चिमे तु शिखां न्यस्येत् परे दलचतुष्टये || २८९ ||\n\nअग्रतोऽस्त्रं कर्णिकायां केसरे च पुरोदले |\nनेत्रं न्यस्यार्चयेत् प्राग्वत् पद्मादिन्यासमाचरेत् || २९० ||\n\nत्रिदलादिषु पद्मेषु दलमूले यथोदितम् |\nबुद्ध्या स्थानं विभज्यात्र पञ्च षड्द्वादशाथवा || २९१ ||\n\nन्यसेदङ्गान्यथादृष्टपृष्ठभागस्य वै विभोः |\nपरिवारसमेतस्य त्वङ्गं न्यस्येत्तु दक्षिणे || २९२ ||\n\nभागं कृत्वा प्रकृत्याग्रात् क्रमात् प्रागादि कल्पयेत् |\nआश्रित्य वामभागं तु प्रोक्तमारभ्य चैश्वरीम् || २९३ ||\n\nचान्द्रं वात्यं वारुणं च दिग्विभागं प्रकल्पयेत् |\nतयोः षट्कक्रमात् कुर्याद्द्वादशस्थानकल्पनम् || २९४ ||\n\nधर्मादिदेवता न्यस्य ह्येवं दिग्विदिगाश्रयाः |\nश्रीपुष्ट्योस्तु य दा यागे पृथक् पद्मोपरि स्थितम् || २९५ ||\n\nतदाधिकारयागेऽपि पृथगेवासनादिकम् |\nवाहानां लाञ्छनादीनां विहीने वाथ पार्श्वतः || २९६ ||\n\nकल्पयेदथ तं भोगैर्यजेत सुसमस्तकैः |\nविनिवेद्यासनवरं समाहूतस्य वै विभोः || २९७ ||\n\nपादपीठं तु सामान्यं मृद्वास्तरणभूषितम् |\nघण्टाशब्दसमोपेतं दत्वार्घ्यं मन्त्रमूर्धनि || २९८ ||\n\nपाद्यप्रतिग्रहं हैमं विभोर्दद्यात् सरत्नकम् |\nपाद्यं पादोदकाकर्षशाटकेनानुलेपनम् || २९९ ||\n\nसप्रतिग्रहमाचामं सानुलेपं च मालिकाम् |\nघृतादिकैर्महादीपैरच्छिन्नैरर्चयेद्धरिम् || ३०० ||\n\nसुगन्धैर्मधुरैर्धूपैः प्रभूतैरर्चयेद्विभुम् |\nअर्हणं मधुपर्कं च दर्पणं तदनन्तरम् || ३०१ ||\n\n| ततः स्नानासनादीनां भोगानां सन्निधापनम् |\nकृत्वाभ्यर्च्यापि देवस्य पाणिना दक्षिणं पदम् || ३०२ ||\n\nदक्षिणेनाथ वामेन वामं संगृह्य मन्त्रतः |\nविज्ञाप्य मज्जनार्थं तु कृत्वा मार्गत्रयं ततः || ३०३ ||\n\nस्नानासनं निवेद्याथ देवस्य द्वितयं तु वै |\nस्नानार्थमवतीर्णस्य पादपीठमनन्तरम् || ३०४ ||\n\nभक्तिनम्रेण शिरसा दद्यादर्घ्यं तु मूर्धनि |\nविनिवेद्य ततो हैमं सरत्नं च प्रतिग्रहम् || ३०५ ||\n\nदद्याद्वै पाद्यकलशात् पाद्यं पादाम्बुजद्वये |\nशुभे च पादुके चाथ तदन्ते स्नानशाटकम् || ३०६ ||\n\nसुगन्धशालिसंपूर्णं मात्रार्थं पात्रमुत्तमम् |\nदर्पणं पूर्णचन्द्राभं गन्धतोयमनन्तरम् || ३०७ ||\n\nपाणि प्रक्षालनार्थं तु पादपीठं ततः शुभम् |\nशिरस्पृष्टेन तैलेन किंचिन्नाङ्गमुपस्पृशेत् |\nदन्तकाष्ठं च तदनु कर्मण्यक्षीरवृक्षजम् || ३०८ ||\n\nमुखधावनपात्रं च जिह्वानिर्लेहनं तथा |\nगण्डूषाचामसलिले ताम्बूलं गन्धभावितम् || ३०९ ||\n\nस्नानारम्भानुवृत्तांश्च तैलादीन् संनिधाप्य च |\nतत्पात्राभ्यर्चनं कृत्वा ततस्तैलं समर्चयेत् || ३१० ||\n\nस्कन्धो संछाद्य वस्त्रेण सुकेशान् विकिरेत् प्रभोः |\nमध्ये शिरसि देवस्य सेचयेत्तैलमुत्तमम् || ३११ ||\n\nआवृत्यावृत्य निष्पीड्य तथा कण्डूयनं नखैः |\nबहूपचारसंयुक्तं संमार्ज्यं तैलजं लवम् || ३१२ ||\n\nकेतकोत्पलमालाश्च दत्वा केशांश्च बन्धयेत् |\nहस्तौ प्रक्षाल्य तोयेन स्कन्धवस्त्रं विमुच्य च || ३१३ ||\n\nस्पृष्ट्वा तैलं तथाङ्गानि उपाङ्गानि च मर्दयेत् |\nततो बहुसुगन्धं तु चूर्णं गोधूमशालिजम् || ३१४ ||\n\nरजनीचूर्णसंमिश्रमीषत्पद्मकभावितम् |\nदेयमुद्वर्तनार्थं तु माषीं च तदनन्तरम् || ३१५ ||\n\nस्नानार्थं खलिसंयुक्तं तोयमुष्णमनन्तरम् |\nचन्दनं मुखलेपार्थं घृष्टं कर्पूरभावितम् || ३१६ ||\n\nतत आमलकस्नानं लोध्रं कालेयकं तथा |\nवर्णकं केयूरकं च तगरूणि प्रियङ्गवः || ३१७ ||\n\nसुगन्धं चैव सिद्धार्थं सर्वौषधिसरत्नकम् |\nसहस्रधारया विष्णोर्दद्याच्छुद्धोदकं तथा || ३१८ ||\n\nकालेयकं च तदनु लोध्रस्नानं तु वर्णकम् |\nशरीरार्थानि चान्यानि शिरोर्थानि तु सत्तम || ३१९ ||\n\nयद्वा क्षीरादिसंपूर्णकुम्भैः संस्नानपयेद्विभुम् |\nगव्यं प्रभूतं स्नानार्थं क्षीरं दधि घृतं मधु || ३२० ||\n\nऐक्षवं तु रसं हृद्यमभावाच्छर्करोदकम् |\nधात्रीफलोदकं चैव लोध्रतोयमनन्तरम् || ३२१ ||\n\nरक्तचन्दनतोयं च रजनीनीरमुत्तमम् |\nग्रन्थिपल्लववार्येव ततस्तु तगरोदकम् || ३२२ ||\n\nप्रियङ्गुवारि तदनु मांसीजलमतः परम् |\nसिद्धार्थकोदकं चाथ सर्वौषधिजलं ततः || ३२३ ||\n\nपत्रपुष्पोदके चैव फलबीजोदके त्वथ |\nगन्धोदकं च तदनु हेमरत्नजले ततः || ३२४ ||\n\nपुण्यतीर्थसरित्तोये केवलं तदनन्तरम् |\nस्नानार्थं कल्पितेनैव तूदकेन विमिश्रितम् || ३२५ ||\n\nयोक्तव्यं क्रमशो ह्येतदर्घ्यपुष्पसमन्वितम् |\nअन्तरान्तरयोगेन स्नानानां च महामते || ३२६ ||\n\nक्षालनं चार्घ्यकलशादर्घ्यदानसमन्वितम् |\nततः स्नानीयशेषेण हेमादिद्रव्यनिर्मितम् || ३२७ ||\n\nसंपूर्णमम्भसा कुम्भं हरिद्राशालितण्डुलैः |\nसुपिष्टैरुपरिष्टाच्च लिप्तं युक्तं स्रगादिना || ३२८ ||\n\nपाणौ कृत्वा तमेकस्मिन्नपरस्मिंस्तु मल्लकम् |\nधूमायमानं सिद्धार्थैर्भ्राम्य मूर्ध्नि बहिः क्षिपेत् || ३२९ ||\n\nसुधौतमहतं चाथ शाटकं विनिवेद्य च |\nकचोदकापकर्षार्थमपरं देहवारिहृत् || ३३० ||\n\nअधरोत्तरवस्त्रे द्वे गन्धधूपाधिवासिते |\nस्कन्धप्लोतं निवेद्याथ सुसूक्ष्ममहतं सितम् || ३३१ ||\n\nशिरःश्यानं ततः कुर्याच्छशिधूपसमन्वितम् |\nकर्पूरचूर्णसंमिश्रं कुर्याद्देवस्य मूर्धजम् || ३३२ ||\n\nविभाव्यालङ्कृतं भक्त्या भोगैः स्रक्चन्दनादिभिः |\nएवं हि चित्रपूर्वाणामन्येषां कमलासन || ३३३ ||\n\nसद्रत्नब्रह्मपाषाणवर्जितानां समाचरेत् |\nस्नानाद्यं कर्मबिम्बे तु तत्समीपेऽथ दर्पणे || ३३४ ||\n\nस्नानविज्ञापनं कृत्वा कर्मार्चां तस्य सन्निधौ |\nस्नानासने समारोप्य तस्यां सर्वं समाचरेत् || ३३५ ||\n\nतदभावे दर्पणे तु स्नानभोगानि चार्पयेत् |\nचित्रस्थ एव दद्याच्च भोगानन्यान् यथाक्रमम् || ३३६ ||\n\nतदभावे च तान् सर्वान् पाणिनादाय चेतसा |\nनिवेदयेन्मण्डलादिष्वेवं भोगनिवेदनम् || ३३७ ||\n\nप्रोक्षणं यदि वा कुर्यादर्घ्याद्यैरवशिष्टकैः |\nप्रणालभागादपरं स्थानं भद्रासनात्तु वै || ३३८ ||\n\nभूरिनीरघटैः शुद्धं कृत्वा तत्रावतार्य च |\nसपीठं भगवद्बिम्बं तद्विना वार्चितं यदि || ३३९ ||\n\nखप्लुतं भावयेद्देवं निश्शेषं क्षालयेत्ततः |\nभूयो गन्धोदकेनैव पूर्यं कुम्भचतुष्टयम् || ३४० ||\n\nस्नानकुम्भं विनान्येषां प्राग्वत् कार्या च कल्पना |\nहृन्मन्त्रेण चतुर्णां तु कुर्याद्वै द्रव्ययोजनम् || ३४१ ||\n\nसास्त्रेण मूलमन्त्रेण सर्वं तच्चाभिमन्त्र्य तु |\nमार्गत्रयं क्रमात् कृत्वा विनिवेद्यासनं ततः || ३४२ ||\n\nतृतीयं रत्नखचितं तत्रस्थं परमेश्वरम् |\nसमभ्यर्च्यार्घ्यपाद्येन पादुकाभ्यामनन्तरम् || ३४३ ||\n\nदेयमाचमनं भूयः पादपीठं तथैव च |\nसमालभ्य सुगन्धेन भक्तितश्चन्दनादिना || ३४४ ||\n\nसंवीज्य व्यजनेनैव मायूरेण तथेन च |\nततोऽप्यचटनं हैमं राजतं दारुजं तु वा || ३४५ ||\n\nकेशप्रसादकृत्कूर्चं पुष्पताम्बूलकर्तरीम् |\nनिवेद्यदेवदेवाय दुकूलवसने सिते || ३४६ ||\n\nघृष्टकुङ्कुमकस्तूरीमृगस्नेहानुलेपनम् |\nउपवीतं सोत्तरीयं मकुटाद्यमननन्तरम् || ३४७ ||\n\nपादनूपुरपर्यन्तमलङ्करणमुत्तमम् |\nविचित्रं हि शिरोमाल्यं वेष्टनेन समन्वितम् || ३४८ ||\n\nस्रग्दामसूत्रसंबद्धमाकर्णा च्चरणावधि |\nमुक्तपुष्पं ततो दद्याद्यथाकालसमुद्भवम् || ३४९ ||\n\nरुचिरं कङ्कणं चाद्य दद्यात् प्रतिसरं ततः |\nधातुभिः कुङ्कुमाद्यैर्वा विचित्रं सितसूत्रजम् || ३५० ||\n\nपूरितं मृदुतूलेन ग्रथितं चान्तरान्तरा |\nअञ्जनं सशलाकं च ताम्बूलं गन्धभावितम् || ३५१ ||\n\nललाटतिलकं हैमं मुखवासं सरोचनम् |\nकर्णावतंसके पुष्पे मण्डनं दर्पणं महत् || ३५२ ||\n\nप्रकिरन् चित्रकुसुमैर्दी प्तरत्नप्रभोज्ज्वलैः |\nप्रदीप्तैस्तु महाज्वालै स्तिलतैलाज्यपूरितैः || ३५३ ||\n\nअभुक्ताहतसुश्वेतरञ्जि तैर्वस्त्र वेष्टितैः |\nगर्भीकृतत्वगेलाद्यैः पूजयेत्तदनन्तरम् || ३५४ ||\n\nकर्पूरचूर्णसंमिश्रं सुगन्धिमधुरं बहु |\nमृष्टधूपसमायुक्तं गुग्गुलुं धूपयेच्छूभम् || ३५५ ||\n\nसहघण्टारवै रम्यैश्चाल्यमानेन बाहुना |\nउपानहौ सितच्छत्रं शिबिकां च रथादि यत् || ३५६ ||\n\nवाहनं गजपर्यन्तं सपताकं खगध्वजम् |\nसितासितौ तु चमरौ मात्रावित्तमनन्तरम् || ३५७ ||\n\nजानुनी भूगते कृत्वा शिरसावनतेन तु |\nआदायोत्तानपाणिभ्यां विनिवेद्य जगत्प्रभोः || ३५८ ||\n\nसंपूरणार्थं भोगानां सर्वेषां द्विजसत्तम |\nभेरीमृदङ्गशब्दार्द्यैजयशब्दसमन्वितैः || ३५९ ||\n\nगीतकैर्विविधैर्नृत्तैस्तन्त्रीवाद्यसमन्वितैः |\nवंशैः श्रृङ्गैस्तथा वाद्यैरन्यैः श्राव्यैश्च पूजयेत् || ३६० ||\n\nस्तोत्रमन्त्रजपं कुर्याज्जितन्ताद्यं महामते |\nव्यस्तं चैव समस्तं च वाक्ययुक्तं विशेषतः || ३६१ ||\n\nततः प्रदक्षिणं कुर्याच्चत्वारि द्विजसत्तम |\nकुसुमक्षेपसंयुक्तं चतुर्दिक्षु समं तु वै || ३६२ ||\n\nसहान्तःकरणेनैव भक्तियुक्तेन चेतसा |\nनतपृष्ठशिरोजानुललाटतटहृत्करः || ३६३ ||\n\nगृहस्थ आचरेन्नित्यं प्रणामं सप्रदक्षिणम् |\nसन्यासी दण्डवत् कुर्यात् प्रणिपातं च सर्वदिक् || ३६४ ||\n\nविहितं स्नातकादीनामन्येषामेवमेव हि |\nस्मरन् सर्वेश्वरं बुद्ध्या सकृत् प्रवितते क्षितौ || ३६५ ||\n\nसंकटे सति भूभागे भगवत्यग्रतः स्थितः |\nधिया तु भक्तितः कुर्याद्बध्वा तु करसंपुटम् || ३६६ ||\n\nहृद्देशे मूर्ध्नि कम्पैस्तु स्मरन् सर्वेश्वरं हरिम् |\nअन्तर्गर्भगृहे विष्णोर्गर्भद्वारार्धमण्टपे || ३६७ ||\n\nप्रणिपातगणं कुर्यात् प्रदक्षिणगणं विना |\nचक्रवद्भ्रामयेन्नाङ्गं पृष्ठभागं न दर्शयेत् || ३६८ ||\n\nपश्चाद्भागेन निर्गच्छेद्देवाग्निगुरुसन्निधौ |\nवह्निस्थस्य विभोर्यस्मात् पाणिपृष्ठस्य दर्शनम् || ३६९ ||\n\nबहुष्वपि च भोगेषु प्रधानं प्रापणं तथा |\nपश्चादुत्सवबिम्बं तत्क्रमेणैव तु पूजयेत् || ३७० ||\n\nजानुभ्यां सह पाणिभ्यां पाणिभ्यां वा समाचरेत् |\nजानुप्रदक्षिणं मुक्त्वा अन्तः सन्निकटे विभोः || ३७१ ||\n\nविरुद्धमपरं चैव भक्तानां चरणभ्रमम् |\nएवं प्रदक्षिणीकृत्वा क्षिप्त्वा पुष्पाञ्जलिं ततः || ३७२ ||\n\nसुस्नाना दित्रयं पृच्छेद्भगवन्तं तदापि च |\nसार्घ्याचामे तु वा चार्घ्यगन्धपुष्पप्रधूपकैः || ३७३ ||\n\nइष्ट्वा नीराजयेद्देवं विभोरर्घ्यं समर्पयेत् |\nभोज्यासनं निवेद्याथ मार्गत्रयपुरस्सरम् || ३७४ ||\n\nछन्नं दुकूलतूलोत्थमसूरकवरेण तु |\nअर्घ्यं पाद्याचमे दद्यात् प्रतिग्रहसमन्विते || ३७५ ||\n\nतर्पणं संप्रतिष्ठाप्य वासितं चार्घ्यवारिणा |\nअथार्हणजलं स्वच्छं सुगन्धं पात्रतः कृतम् || ३७६ ||\n\nमधुपर्कं दधिघृतं मधुयुक्तमनन्तरम् |\nसमस्तमेवमेकाङ्गं दधि वापि निवेदयेत् || ३७७ ||\n\nशीतलं तर्पणजलं अथ चूर्णं पुरोदितम् |\nदेयं निष्पुंसनार्थं च पुनराचमनं विभोः || ३७८ ||\n\nस्वलङ्कतां सुरूपां च स्रग्युक्तां विनिवेद्य गाम् |\nओषधीः शालिपूर्णाश्च स्रक्फलाढ्यं वनस्पतिम् || ३७९ ||\n\nमूर्तिं निवेदयेत् पूर्वं ततः संस्थाप्य तर्पणम् |\nप्रच्छादनाम्बरं चैव प्रदद्यादर्हणोदकम् || ३८० ||\n\nषड्रसप्रभवैर्दिव्यैर्नैवेद्यैः पावनैः फलैः |\nगुडखण्डचितैर्भर्क्ष्यैबहुर्भिघृतपाचितैः || ३८१ ||\n\nगुडमुद्गपयोमिश्रैर्निशाज्यतिलमिश्रितैः |\nदधिमिश्रैस्सर्वमिश्रैर्मधुस्वादुयुतैः फलैः || ३८२ ||\n\nक्रमादन्नैरष्टविधैरपूपान् विनिवेदयेत् |\nसरसाभी रसालाभिः पयसा सुश्रृतेन च || ३८३ ||\n\nपवित्रैः शीतलैः स्वादुरसगन्धैश्च पानकैः |\nभक्ष्यैर्भोज्यैस्तथा लेह्यैः पेयैरन्यैरनेकशः || ३८४ ||\n\nश्रद्धापूतेन मनसा यष्टव्य मजमव्ययम् |\nएकैकस्मिंस्तु वै भोगे प्रोक्षयेदर्घ्यवारिणा || ३८५ ||\n\nछोटिकां मन्त्रसंयुक्तां कृत्वा पाणिद्वयेन तु |\nधारणाद्वितयेनैव अर्कसोममयेन तु || ३८६ ||\n\nसम्यक् सर्वं तु संस्कुर्याद्यथा तदवधारय |\nप्रचण्डकिरणव्रातैर्भास्करीयैर्दहेत् पुरा || ३८७ ||\n\nसंचिन्त्य भस्मभूताहं ततः पूर्णेन्दुरश्मिभिः |\nआप्याय्यामृतकल्लोलधारापातेन नारद || ३८८ ||\n\nकान्तिमच्चिन्तयेद्भूयो यद्दग्धं भानुना तु वै |\nवध्वा कामदुघां मुद्रां स्रवन्तीं मन्त्रसंयुताम् || ३८९ ||\n\nगोरूपां हिमशैलाभां निराधारपथे स्थिताम् |\nदत्वा पुष्पार्घ्यमुपरि संस्पृशेद्विष्णुपाणिना || ३९० ||\n\nसव्येन पाणिना स्पृश्य प्रकोष्ठं दक्षिणस्य तु |\nतेन दक्षिणहस्तेन अग्रसंकुचितेन तु || ३९१ ||\n\nनिवेदयेत्ततो विप्र शिरसाऽवनतेन तत् |\nपावनैः पानकैः स्वच्छैः शीतलेर्मधुरादिकैः || ३९२ ||\n\nत्वगेलाद्यन्वितैर्मृष्टधूपकर्पूरवासितैः |\nनालिकेरोदकोपेतैस्तर्पणीयमनन्तरम् || ३९३ ||\n\nमसूरमाषचूर्णेन रजनीशालिजेन च |\nसमुद्वर्त्य च संक्षाल्य शीतलैर्बहुवारिभिः || ३९४ ||\n\nनैवेद्याचमनार्थं तु गन्धोदकमनुत्तमम् |\nवाससा निर्मलं कृत्वा चन्दनेन सितेन च || ३९५ ||\n\nसमालभ्य सुघृष्टेन कर्पूरसहितेन च |\nतिलान्यथ स रत्नानि सौवर्णे वाथ राजते || ३९६ ||\n\nपात्रे कृत्वाथ मात्रार्थं देवाय विनिवेदयेत् |\nलवङ्गतक्कोलैलात्वक्कर्पूरपरिभावितम् || ३९७ ||\n\nजातिपूगफलोपेतं ससुगन्धच्छदं बहु |\nकर्पूरचूर्णसंमिश्रं मुक्ताचूर्णसमन्वितम् || ३९८ ||\n\nमातुलुङ्गफलोपेतं नालिकेरफलान्वितम् |\nप्रदद्यात् प्रणतश्चान्ते ताम्बूलं जगतःपतेः || ३९९ ||\n\nप्रक्षाल्य गन्धतोयेन अर्घ्यपात्रोद्धृतेन वै |\nपाणियुग्मं यथा वै स्यात् स्वच्छमत्यन्तनिर्मलम् || ४०० ||\n\nनैवेद्यधूपपात्राद्यैः पात्रैश्चानिर्मलीकृतम् |\nकृत्वा तु गन्धदिग्धौ तौ अर्घ्येणार्च्य परस्परम् || ४०१ ||\n\nमुद्रामूलादिमन्त्राणां दर्शयित्वा यथाक्रमम् |\nभूयोऽर्घ्यगन्धपुष्पेण धूपान्तेन समर्च्य च || ४०२ ||\n\nजपयज्ञविधानेन देवं सन्तर्पयेत्ततः |\nस्फाटिकेनाक्षसूत्रेण स्वकैर्वा करपर्वभिः || ४०३ ||\n\nपात्रं संस्थापयेत् पश्चादर्घ्यपात्राच्च वारिणा |\nविलिप्य चन्दनाद्यैस्तु स्थापयेद्भाजने शुभे || ४०४ ||\n\nसंपूज्य पुष्पधूपाद्यैर्मन्त्रं तत्र च विन्यसेत् |\nसाधारमासनं चैव शक्तिपूर्वैः समावृतम् || ४०५ ||\n\nचतुर्भुजं तु विरजो नारायणमिवापरम् |\nवरदाभयहस्तं च बद्धाञ्जलिधरं स्मरेत् || ४०६ ||\n\nब्रह्मस्थानस्थितं तं च सूत्रं ध्यायेच्छिखोपमम् |\nसन्निधौ भव देवेश संनिरुद्धो भवाच्युत || ४०७ ||\n\nसूत्राख्यमणिजालेऽस्मिन् यावच्चन्द्रार्कतारकम् |\nएवं मुने प्रतिष्ठाप्य मन्त्रं सूत्रेऽक्षसंज्ञिके || ४०८ ||\n\nप्रतिष्ठितस्य वै पश्चान्मुद्रां स्वां च प्रदर्शयेत् |\nयथाशक्ति जपं कुर्याच्छतमष्टाधिकं तु वा || ४०९ ||\n\nतन्निवेद्य विभोः पश्चाद्वाक्कर्ममनसान्वितम् |\nपुण्डरीकाक्ष विश्वात्मन् मन्त्रमूर्ते जनार्दन || ४१० ||\n\nगृहाणेदं जपं नाथ मम दीनस्य शाश्वत |\nइत्युक्त्वार्घ्योदकं पश्चात् पुष्पं दक्षिणपाणिगम् || ४११ ||\n\nअग्रतो निक्षिंपेद्विष्णोर्मूलमन्त्रेण नारद |\nभावयेच्च ततस्सम्यक्स्फुरन्तीं तारकावलिम् || ४१२ ||\n\nप्रविष्टां भगवद्वक्त्रे वक्त्रात्तां हृद्गतां पुनः |\nहृदयाद्द्विजशार्दूल संहाराख्यक्रमेण तु || ४१३ ||\n\nपूर्ववद्ब्रह्मरन्ध्रेण परेण सह योजयेत् |\nएकैकं हृदयादीनां सर्वेषां विहितं त्वथ || ४१४ ||\n\nक्रियाङ्गत्वान्न दोषोऽस्ति अन्यथा तज्ज्पं विना |\nधूपं दत्वा प्रणम्याथ स्तु त्वा मन्त्रेश्वरं ततः || ४१५ ||\n\nद्विधा प्रदक्षिणं कुर्यात् प्रणामं च तथाविधम् |\nनैकत्रिपञ्चसप्ताख्यगणनाविषमं च यत् || ४१६ ||\n\nयतः समो हि भगवान् देवः सर्वस्य वै हरिः |\nसंपूज्य गन्धधूपैश्च ततस्तु भगवन्मयान् || ४१७ ||\n\nयथाक्रमं समभ्यर्च्य नैवेद्यं प्रतिपाद्य च |\nतेषां मात्रावसानं च आसनाद्यं निवेदयेत् || ४१८ ||\n\nयद्वैभ्यो देव यज्ञान्ते तन्मात्रान्तं प्रदाय तु |\nअस्मिन् कालेऽर्हणाद्यं तु ताम्बूलान्तं समर्पयेत् |\nशय्यासनं ततो दद्यादग्नौ सन्तर्पयेत्ततः || ४१९ ||"
}