{
    "filename": "Pārameśvara-10.txt",
    "content": "śrīḥ |\n\ndaśamo'dhyāyaḥ |\n\nsanakaḥ |\npūrvaṃ tu bhagavadyāgavelāyāmuktamarcanam |\nprāsādāvayavasthānāṃ lokādīnāṃ samāsataḥ || 1 ||\n \nteṣāṃ svarūpaṃ nāmāni sthānānyapi viśeṣataḥ |\nvistarācchrotuyicchāmi prabūhi vadatāṃ vara || 2 ||\n \nśāṇḍilyaḥ |\nanekabhedabhinneṣu prāsādeṣu mahāmate |\nvistareṇa samasteṣu vṛtāyatapurassaram || 3 ||\n \nvakṣye lokādhvatatvānāṃ devatānāṃ ca saṃsthitim |\nsanniroghya ca bhūlokaṃ pādakṣititale'khilam || 4 ||\n \nevaṃ prāsādapīṭheṣu bhuvarlokaṃ yathāsthitam |\nsmarejjaṅghāvadhiryāvat svarlokaṃ tattadūrdhvagam || 5 ||\n \nārabhya prastaroddeśāt mahacchikharabhūmigam |\njanolokaṃ ca tadvedyāṃ tapaḥsaṃjña tadaṇḍakam || 6 ||\n \nsatyasaṃjñaṃ ca yallokaṃ tacchikhāyāṃ tu saṃsmaret |\nbhāvayecca purā vyāptimevaṃ vai sāptalaukikīm || 7 ||\n \ntataścādhvamayīṃ vyāptiṃ bhāvayettu yathākramam |\nkumbhādhāropalāntasthamadhvaṣaṭkaṃ smaran yajet || 8 ||\n \nbījabhūtaṃ tadantasthāmadhvavyāptimanusmaret |\nbījataścāṅkurībhūtā parastādvyaktimeti sā || 9 ||\n \nprāsādapīṭhaparyantaṃ kumbhādhāropalāttu vai |\nbhuvanādhvā yathāvastho bhāvanīyastu sarvataḥ || 10 ||\n \ngarbhocchrāyāvadhiryāvat padādhvānaṃ vilokayet |\nmantrādhvā śukanāsāntaṃ tattvādvya vedikāvadhi || 11 ||\n \nkalādvā tu galāntaṃ ca varṇādhvā ca tadūrdhvataḥ |\nevaṃ kṛtvādhvakīṃ vyāptiṃ tatastatvāni vinyaset || 12 ||\n \nsaṃyojya pārthivaṃ tatvaṃ pādakṣititale dvija |\ntoyatatvaṃ nyaset pīṭhe jaṅghāyāṃ taijasaṃ smaret || 13 ||\n \ngrīvoddeśāvadhiryāvadvāyutatvaṃ tadūrdhvataḥ |\nākāśaṃ śikharasthaṃ syāttaduddeśāt krameṇa tu || 14 ||\n \nnyasecchabdāditanmātraṃ yāvat pādatalāntimam |\npārśvato nāsike śrotre tvak sudhā samudāhṛtā || 15 ||\n \ngavākṣe cakṣuṣī syātāṃ jihvā bhadrākhyavedikā |\nghrāṇastu śukanāsā syādāsyaṃ dvāramudāhṛtam || 16 ||\n \nvijñeyāḥ pāṇayaḥ stambhāḥ pādāḥ pādaśilā ghaṭāḥ |\npāyuḥ syājjalaniryāṇamupasthaṃ tu tadantaram || 17 ||\n \nmano'ntarvyomavijñeyaṃ garvo brahnaśilāgataḥ |\nbuddhistu piṇḍikā jñeyā prakṛtiḥ syāttadantaram || 18 ||\n \npañcaviṃśatamo jñeyaḥ pratimā puruṣaḥ paraḥ |\nevaṃ nyasteṣu tatveṣu nyastavyā devatāḥ kramāt || 19 ||\n \nghaṭādhāropalasyādhastvananto nāma nāgarāṭ |\nsahasrasaṃkhyāsaṃkhyātaphaṇāmaṇḍalamaṇḍitaḥ || 20 ||\n \ntadūrdhve saṃsthitaṃ cakraṃ sahasrāropaśobhitam |\nyā śilā kalaśādhārasaṃjñā tāṃ viddhi sarvagā || 21 ||\n \nsāmarthyaśaktiḥ sāmānyā niṣkalā pārameśvarī |\ntadūrdhvasaṃsthitāḥ kumbhā nava saṃkhyāstu ye dvija || 22 ||\n \nteṣāṃ vidikasthitānāṃ ca caturṇāṃ madhyato nyaset |\npajhāsanagatāṃ lakṣmīṃ nidhibhiḥ parivāritām || 23 ||\n \ncaturṇāmapi cānyeṣāṃ ratnarāṭ kaustubhābhidhaḥ |\nsvamantreṇa svanāmnā ca nidhināthaiḥ samanvitaḥ || 24 ||\n \nbhagavān sarvaśaktyātmā ekasmin paricintayet |\nṣaḍakṣareṇa mantreṇa niṣkalaṃ śabdavigraham || 25 ||\n \ntatra madhyamakumbhasya pidhāne madhyato nyaset |\nśaktirvai yā parā dedhī viśvasandhāraṇakṣamā || 26 ||\n \nprabhā sarveśvarī dikṣu jñānaśaktiḥ smṛtā ca sā |\nvidigvyaktisamūhe ca smaredānandalakṣaṇā || 27 ||\n \nkriyākhyā yā'cyutī śaktiḥ śuddhavargasya janmadā |\npidhānanavake tvasminnāmadyādīśagocaram || 28 ||\n \nsmartavyāḥ sarvato vyāptāḥ krameṇaiva mahāmate |\njñānabhāsā nivasatī tathā'nantabalā prabhā || 29 ||\n \nsarvagā brahnavadanā dyotakī satyavikramā |\nsaṃpūrṇā ceti kathitāḥ śaktayo viśvadhārikāḥ || 30 ||\n \nśaktyaṣṭakaṃ tu nyastavyaṃ tadbahirdigvidikṣu ca |\nprāgādīśānadiṅniṣṭhaṃ krameṇaiva śilāṣṭake || 31 ||\n \nbalavīryavatī nityā anantākhyā sthirā dhtruvā |\nstyākhyā dhṛtisaṃjñā ca sthitirnāmnā dvijāṣṭamī || 32 ||\n \nśilānāmantare bhūmau ṣaṭkaṃ krameṇa tu |\nnyastavyaṃ pūrvavarṇācca varṇānāṃ sāvasānakam || 33 ||\n \nkṣārṇena cintayedvyāptiṃ tadvahiścāṅgulīyakam |\ntato masūrakādhāre dharmādyaṃ yaddviraṣṭakam || 34 ||\n \ntadūrdhvaṃ koṇadeśeṣu yadā pajhacatuṣṭayam |\nkalpitaṃ tu tadā vipra kamalopari saṃsthitāḥ || 35 ||\n \nmūrtayo vāsudevādyāḥ pāvakādīśapaścimam |\nathopānataloddeśe cakraṃ kālānalaprabham || 36 ||\n \nadhiṣṭhānapradeśe tu pajhaṃ dhāmatrayāśritam |\nsarvābhiḥ śaktibhiryuktastanmadye cinmayaḥ pumān || 37 ||\n \npīṭhasya dikcatuṣke tu pūrvādyuttarapaścimam |\nanantavihagāmbhojacakrākyāḥ kramaśaḥ sthitāḥ || 38 ||\n \ntataścaraṇapajhe tu prāgādau dikcatuṣṭaye |\nvāsudevādayaḥ sthāpyāḥ puruṣādyāstu vā kramāt || 39 ||\n \nsarvādhāramayaṃ cakraṃ śākhāmūlaṃ samāśritam |\njñānakriyātmake tatve śākhayoryugale sthite || 40 ||\n \nparabheśvara ādyastu dvārasyordhva udumbare |\nsaṃsthitaḥ sarvato vyāpī tatpṛṣṭe madhyadeśataḥ || 41 ||\n \ncatuṣpāt sakalo dharmaḥ sthitaḥ satvavatāṃ varaḥ |\nyadā kavāṭau dvārasya kalpitau dvijasattama || 42 ||\n \nkālabaiśvānaro devo hyapāṃ patirubhāvimau |\ndakṣiṇottarayogena kavāṭaparisaṃsthitau || 43 ||\n \nkalpitau śukanāsau vā yadā sāṅgau mahāmate |\nicchāprāṇau tayoḥ sthāpyāvagnīṣomau gavākṣayoḥ || 44 ||\n \ntato jaṅghādviṣaṭke tu tathaivāntarabhūmiṣu |\nkālo viyanniyantā ca śāstraṃ nānāhgalakṣaṇam || 45 ||\n \nvidyādhipatayaścaiva sarudraḥ sagaṇaḥ śivaḥ |\nprajāpatisamūhastu indraḥ saparivārakaḥ || 46 ||\n \nmunayaḥ saptapūrve'nye grahāstārādikairvṛtāḥ |\njīmūtāścākhilā nāgā apsaroṇa uttamaḥ || 47 ||\n \noṣadhyaścaiva paśavo yajñāḥ sāṅgākhilāstu ye |\nvidyāścaivāparā vidyā pāvakaścaivamārutaḥ || 48 ||\n \ncandrārkau vārivasudhe ityete devatāgaṇāḥ |\ncaturviṃśatisaṃkhyātā ghyātavyāstu yathākramam || 49 ||\n \nmūrtayaḥ keśavādyāstu jaṅghāgraparisaṃsthitāḥ |\npārśvayoḥ śukanāsāyā bhittimūlasamāśritam || 50 ||\n \ngaṇeśaṃ yoganidrāṃ ca nyasedvā dakṣiṇāditaḥ |\ntadūrdhvaṃ prastaroddeśakapotatalasaṃsthitam || 51 ||\n \nnāsikānavakaṃ yacca yāstadantarabhūmayaḥ |\ntasmiṃstāsu ca sarvāsu hyete sthāpyāḥ krameṇa tu || 52 ||\n \ncakraśahkhau gadāpajhe lāṅgalaṃ musalaṃ śarāḥ |\nśārṅgaṃ ca khaṅgakheṭau tu daṇḍaḥ paraśurītihā || 53 ||\n \npāśāṅkuśau mudgaraṃ ca vajraṃ śaktisamanvitam |\nprāsāde caturaśre ca caturaśrāyate'pi ca || 54 ||\n \ngaruḍaṃ prastarasyordhve nyaset koṇacatuṣṭaye |\ntadūrdhvaṃ vedikāyāṃ tu bhāvanīyā mahāmate || 55 ||\n \nete pūrvādiyogena ekaśrṛṅgatanustataḥ |\ndevo vāmanadehastu sarvavyāpī trivikramaḥ || 56 ||\n \nnaro nārāyaṇaścaiva hariḥ kṛṣṇastathaiva ca |\njvalatparaśudhṛgrāmo rāmaścānyo dhanurdharaḥ || 57 ||\n \nvedavidbhagavān kalkī pātālaśayanaḥ prabuḥ |\ntato grīvātale ghyeyaḥ kūrmaḥ pātāladhārakaḥ || 58 ||\n \nvarāho nārasiṃhaścāpyamṛtāharaṇastu vai |\nśrīpatirdivyadeho'tha kāntātmā'mṛtadhārakaḥ || 59 ||\n \nrāhujit kālanemighnaḥ pārijātaharo mahān |\nlokanāthastu śāntātmā dattātreyo mahāprabhuḥ || 60 ||\n \nnyagrodhaśāyī bhagavānityete dvijasattama |\ntatastu śikharoddeśaṃ tridhākṛtya yathāsamam || 61 ||\n \nyāvattu kalaśādhāravedikā dvijasattama |\nadhobhāge kramādghyeyāḥ śiṣṭā devāstu vaibhavāḥ || 62 ||\n \nananto bhagavān devaḥ śaktyātmā madhusūdanaḥ |\nvidyādhidevaḥ kapilo viśvarūpo vihaṅagamaḥ || 63 ||\n \nkroḍātmā baḍabāvaktro dharmo vāgīśvarastathā |\ndeva ekārṇavaśaya iti ye dvādaśa smṛtāḥ || 64 ||\n \ndhruvastu sarvato vyāpī tadūrdhvapadasaṃsthitaḥ |\npajhanābhastadūrdhve tu vyāpakaḥ paritiṣṭhati || 65 ||\n \nśukanāsāmukhe devaḥ pūjanīyaḥ paraḥ pumān |\nbhagavān jagadādhāro jagadīśaḥ sanātanaḥ || 66 ||\n \nvāsudevaḥ paraṃ brahna jagatkāraṇamacyutaḥ |\nlokānadhvagaṇaṃ nityaṃ tatvādyamapi devatāḥ || 67 ||\n \nprāsādopari vinyastāḥ samākramya ca saṃsthitāḥ |\nyatra prāsādadehe tu śukanāsā na kalpitā || 68 ||\n \ntatrāgrato nāsikāyāṃ vāsudevaṃ tu saṃsmaret |\nnāsikātritaye śiṣṭe acyutādyāstrayaḥ sthitāḥ || 69 ||\n \nathavā puruṣādyāstu narādyā vā dvijottama |\nvarāhādyāstu vā yadvā dharmamūrtyādayaḥ kramāt || 70 ||\n \nyadvā paraśurāmādyāḥ smartavyāḥ kramayogataḥ |\nete tu śaktibhiḥ sarve yuktā vā kevalāstu vā || 71 ||\n \ndrumaiḥ patralatāyuktairbhūṣite vedikātale |\nvinyaset ṣaḍaraṃ cakraṃ tejojvālāsahasradhṛk || 72 ||\n \ntataḥ sāmalasāreṣu vāsudevādikān smaret |\ntadagradeśe cakrāṇi ghyātavyāni yathākramam || 73 ||\n \namalaṃ śāntasaṃjñaṃ tu tathā śāntoditoditam |\nnarādyaṃ kṛṣṇaparyantaṃ śukanāsāghaṭe tu vai || 74 ||\n \nantarmaṇḍalakoṇeṣu vanhyādīśānapaścimam |\nvarāharūpī bhagavān śeṣamūrtidharaḥ prabhuḥ || 75 ||\n \nnṛsiṃharūpī puruṣastathā nārāyaṇo vibhuḥ |\nprāsādāṅgeṣu viprendra kramānnigaditeṣu ca || 76 ||\n \ndevatādhārabhūteṣu yadyadaṅgaṃ na kalpitam |\nyatra vā tattadadhikaṃ yatrāpi ca samācaret || 77 ||\n \ntattatsthāne svabudhdyā tu devatānyāsamūhataḥ |\nyadvā hyanavaklaptāṅge devateṣṭiṃ tu varjayet || 78 ||\n \nlokāḥ sapta tathādvānastatvasaṅghāśca devatāḥ |\ndhyātavyāstu nirākārāḥ sādhakairdvijasattama || 79 ||\n \nvimāne'pi tathā siddhavibudhaiśca pratiṣṭhite |\nkintu tatra viprānāṅgamūrtināṃ lāñchanādikam || 80 ||\n \ntāsāṃ sthānāni viprendra kalpitāni yathāvidhi |\nvimānāvayavāṃścāpi saṃparīkṣyaiva yatnataḥ || 81 ||\n \npūjayet sāvadhānena cetasā dhyānapūrvakam |\nlāñchanādyeṣu mūrtīnāṃ prāsādāvayaveṣvapi || 82 ||\n \nanabhivyaktarūpeṣu lakṣaṇādeḥ parīkṣaṇāt |\nsvapnādeścāpi viprendra deśikendropadeśataḥ || 83 ||\n \nyathāvat saṃparīkṣet prayatnena dvijottama |\nlakṣaṇādiṣu hīneṣu viparyasteṣvapi dvija || 84 ||\n \nna lakṣaṇādikaṃ kuryādanyathā dvijasattama |\nlakṣaṇaṃ na parīkṣet hyanyathākaraṇeñchayā || 85 ||\n \nanyathākaraṇārthaṃ tu lakṣaṇādye parīkṣite |\nkṣayatyāyuḥ kṛte tasmin lakṣaṇairnarakaṃ vrajet || 86 ||\n \ntasmāt sarvaprayatnena svayaṃvyaktādike'pi ca |\nvimāne saṃsthitānāṃ tu mūrtīnāṃ lakṣaṇādikam || 87 ||\n \nsthānānyapi ca tāsāṃ vai vimānāvayavānapi |\nyathāsthitaṃ parīkṣyaiva kṛtvā mūrtivinirṇayam || 88 ||\n \nsvena svena viśeṣeṇa lāñchanādyena vai sphuṭam |\nsvena svena tu mantreṇa pūjanaṃ ca samācaret || 89 ||\n \nprāsādeṣu svayaṃvyaktaṃ śreṣṭhaṃ sarveṣu sattama |\ntadrūpī bhagavān devaḥ svagramevāvatiṣṭhate || 90 ||\n \ntatra sannihitaḥ sākṣādbhagavān bhaktavatsalaḥ |\njāte jīrṇādidoṣe'pi na tyajanti kadācana || 91 ||\n \nsvaṃ svaṃ pradeśametāstu mantrāṇāṃ śaktayaḥ parāḥ |\nprāsādāntaḥ sthitāścāpi svayaṃvyaktapurassarāḥ || 92 ||\n \nākārāstu vibhoḥ samyagjñeyāḥ pūrvoktayogataḥ |\nnāstrairmantrairdhvajairyeṣāṃ vyaktirvyaktā jagattraye || 93 ||\n \nte'pi lāñchanabṛndaṃ tu dhārayantyaṅghrigocare |\nlālāṭe cāṃsapaṭṭe tu pṛṣṭhe pāṇitaladvaye || 94 ||\n \ntanūruhacaye mūrdhni karmiṇāṃ pratipattaye |\ntattallāñchanabṛndaṃ tu parīkṣyaivaṃ viśeṣataḥ || 95 ||\n \ntattadākāraniyatairvācakaiḥ saṃprapūjayet |\nyeṣāṃ lāñchanabṛndaṃ tu na vyaktaṃ caraṇādiṣu || 96 ||\n \ntānarcayed dviṣaṭkārṇapurogāṇāṃ mahāmate |\nvyāpakānāṃ tu mantrāṇāmekenābimatena tu || 97 ||\n \niti jñātvā yathāvacca yaḥ pūjayati mantravit |\nsa pūjāphalamāpnoti hyanyathā viparītabhāk || 98 ||\n \netānyuktāni sarvāṇi lokādīni krameṇa tu |\nsamārādhanakāleṣu devasyāmitatejasaḥ || 99 ||\n \ndvārsthadevārcanaṃ kṛtvā pūjayettadanantaram |\nnamaskārapadāntena svānāmnā praṇavādinā || 100 ||\n \narghyālabhanamālyaiśca dhūpena dvijasattama |\nagrato devadevasya dvāradeśasya bāhyataḥ || 101 ||\n \nantarmaṇḍaladeśe tu gatvā vā pūjayet kramāt |\nevaṃ prāsādabhede tu yasmin sādhakasattamaiḥ || 102 ||\n \nekakālaṃ dvikālaṃ vā trikālaṃ vārcanaṃ dvija |\nnityaśaḥ kriyate tatra sadā saṃnnihito vibhuḥ || 103 ||\n \nata eva dvijaśreṣṭha tadarcanapurassaram |\nkuryādārādhana viṣṇoḥ sādhakaḥ siddhilālasaḥ || 104 ||\n \nya evaṃ kurute bhaktyā hnananyaparayā sadā |\nso'cirāllabhate kāmāniha loke paratra ca || 105 ||\n \nmokṣārthī kurute yastu sa yāti paramaṃ padam |\nsanakaḥ |\nprāsādānāṃ svayaṃvyaktapūrvāṇāṃ tu viśeṣataḥ || 106 ||\n \nprāsādaṃ tu svayaṃvyaktamatyarthaṃ tvaṃ praśaṃsasi |\nkīdṛśaṃ tatsvarūpaṃ syādanyeṣāṃ vāpi kīdṛśam || 107 ||\n \nkīdṛśī ca mahattāsya jñātumicchāmi sāṃpratam |\nśāṇḍilyaḥ |\nyadidaṃ dṛśyate viṣṇormāyayā nirmitaṃ jagat || 108 ||\n \nkālādibahubhirbhedairbhinnaṃ nānāsvarūpakaiḥ |\ntadīye prabhavo hyahni pralayaśca niśāgame || 109 ||\n \ndivyaṃ yugasahasraṃ hi tadīyaṃ viddhi vāsaram |\nrātriśca tāvatī jñeyā evaṃ rātrikṣaye sati || 110 ||\n \npravartamāne tvahani kāle sandhyākhyalakṣaṇe |\nsvakāraṇamanujjhitya kāryārthaṃ munipuṅgava || 111 ||\n \njñānayogaprabhāvena ameyamahimāvṛtam |\npreritaṃ nābhirandhreṇa tena hārdaṃ kuśeśayam || 112 ||\n \nvijñaptimātrarūpaṃ tu svasyāntaḥkaraṇe sthitam |\nsahasrārkapratīkāśaṃ sahasraśaśikesaram || 113 ||\n \nsahasravahnigarbhaṃ ca hemanālaṃ mahāprabham |\ntanmadhye mānaso brahyā tena sṛṣṭaścaturmukhaḥ || 114 ||\n \njagadvibhavakṛdvipra vidyādehaḥ sanātanaḥ |\nsarvasaṃskārasaṃpūrṇo vedavedāṅgapāragaḥ || 115 ||\n \naṇimādyaṣṭakopetaḥ sisṛkṣāśaktibhiryutaḥ |\nna tasya viditaścāsau yadā yātaḥ sagarvatām || 116 ||\n \nasmīti pratyayaṃ labdhvā rajasā kaluṣīkṛtaḥ |\ntasmiṃścāntarhite tasya pauṣkarasya matistadā || 117 ||\n \nviparyastā tataḥ sṛṣṭau pravṛttirnābhavadadvija |\nkāryākāryaviśeṣajño nābhūdudvignacetanaḥ || 118 ||\n \ntataḥ prasannacetāstu tapastepe suduścaram |\nacirāt puṇḍarīkākṣaṃ draṣṭukāmaḥ prajāpatiḥ || 119 ||\n \ntatastu tapyamānasya brahnaṇo dvijasattama |\nhareḥ stotrārthamudbhūtā buddhirbuddhimatāṃvara || 120 ||\n \ntato jagau paraṃ japyaṃ sāñjalipragraho vibhuḥ |\nbrahnā |\nnamaste brahnahṛdaya namaste brahnapūrvaja || 121 ||\n \nyogārdhanayanaśreṣṭha sāṃkhyayoganidhe vibho |\nvyaktāvyaktakarācintya kṣemaṃ panthānamāsthita || 122 ||\n \nviśvabhuk sarvabhūtānāmantarātmannayonija |\nahaṃ prasādajastubhyaṃ lokadhāmne svayambhuve || 123 ||\n \ntvatto me mānasaṃ janma prathamaṃ dvijapūjitam |\ncākṣuṣaṃ yaddvitīyaṃ me janmehāsīt purātanam || 124 ||\n \ntvatprasādācca me janma tṛtīyaṃ vācikaṃ mahat |\ntatvataḥ śrāvaṇaṃ cāpi caturthaṃ janma me vibho || 125 ||\n \nnāsikyaṃ vāpi me janma tvattaḥ pañcamamucyate |\naṇḍajaṃ cāpi mejanma tvattaḥ ṣaṣṭhaṃ vinirmitam || 126 ||\n \nidaṃ ca saptamaṃ janma pajhajaṃ tvamitaprabha |\nsarge sarge hyahaṃ putrastṛtīyaguṇavarjita || 127 ||\n \nprathamaḥ puṇḍarīkākṣaḥ pradhānaguṇakalpitaḥ |\ntvamīśvara prabhāvaśca bhūtānāṃ ca prabhāvanaḥ || 128 ||\n \ntvaṃ pañcakālakartṝṇāṃ gatistvaṃ pāñcarātrika |\ntvayā hi nirmito'haṃ vai vedacakṣurvaco'tiga || 129 ||\n \nsraṣṭuṃ jagadidaṃ sarvaṃ cetanācetanātmakakam |\nkā śaktirmama deveśa jagat sraṣṭaṃ jagatprabho || 130 ||\n \nevaṃ stutaḥ sa bhagavān puruṣaḥ sarvatomukhaḥ |\nsvarūpaṃ darśayāmāsa tasmai divyamanuttamam || 131 ||\n \ntaṃ dṛṣṭvā mahatā yukto harṣeṇa kamalāsanaḥ |\nānandāśrusamāviṣṭaḥ praṇamya prāñjaliḥ sthitaḥ || 132 ||\n \ntatastu puṇḍarīkākṣastamuvāca jagatpatiḥ |\nsṛja prajāḥ putra sarvā mukhataḥ pādatastathā || 133 ||\n \nkṣeyastava vidhāsyāmi balaṃ tejaśca suvrata |\nvedaṃ ca matto gṛhṇīṣva sātvataṃ nāma nāmataḥ || 134 ||\n \ntena sarvaṃ kṛtayugaṃ sthāpayasva yathāvidhi |\nprajānāmapi sarvāsāṃ saṃvṛtte sargakarmaṇi || 135 ||\n \ndivyasya mahato dhāmnaḥ sākṣādvyaktasya cāntare |\nsvayaṃvyaktena divyena hyākāreṇāmalena ca || 136 ||\n \nanantabhogiśayane śayānaḥ paṅkajekṣaṇaḥ |\nprakāśayiṣyati puro vāsudevaḥ parātparaḥ || 137 ||\n \ntamārādhaya deveśaṃ vimānābhyantarasthitam |\nsarveṣāmapi lokānāṃ sṛṣṭisthityantakāraṇam || 138 ||\n \nvāsudevaṃ tuparamaṃ pumāṃsaṃ bhaktavatsalam |\ndvādaśākṣaramantreṇa bhogaiḥ sāṃsparśikādikaiḥ || 139 ||\n \nhṛdayaṅgamasaṃjñaiśca vividhairopacārikaiḥ |\nsvādhikārapravṛtyarthaṃ lokānāṃ hitakāmyayā || 140 ||\n \nmahopaniṣadākhyena śāstreṇoktaprakārataḥ |\nyatpauṣkarākyayā loke prathimānaṃ prayāsyati || 141 ||\n \npauṣkarasya tavoktatvāt prathita tu tathā bhavet |\nmahāvibhūtiriti ca tadvakṣyāmyapare yuge || 142 ||\n \nasminnādau kṛtayuge samatīte tu mānuṣe |\ntato brahnā namascakre devāya harimedhase || 143 ||\n \nvrahnā cāgryaṃ sa jagrāha saniṣatsaṃhitānvitam |\nkarmārambhādibhirmantrairdviṣaṭkārṇasamanvitaiḥ || 144 ||\n \ndivyaiḥ samanvitaṃ vipra dvādaśādhyātmasaṃyutm |\nanicchāto'dhikārīṇāṃ tatprāptyekaphalapradam || 145 ||\n \ncāturātmyaikaniṣṭhaṃ ca vāsudevamukhrodgatam |\nevaṃ sa bhagavān deva ādyaṃ vedaṃ sanātanam || 146 ||\n \nupadiśya tato vipra brahnaṇe'mitatejase |\ndatvā śreyo balaṃ tejaḥ sṛṣṭikarmapravartakam || 147 ||\n \njagāma tamasaḥpāraṃ yatrāvyaktaṃ vyavasthitam |\ntato'tha varado devo brahnā lokapitāmahaḥ || 148 ||\n \nasṛjat sa tadā lokān kṛtsnān sthāvarajaṅgamān |\nevaṃ sṛṣṭvā jagat sarvaṃ bhūyaśca kamalāsanaḥ || 149 ||\n \nkadā drakṣyāmyahaṃ devaṃ lokānāṃ hitakāriṇam |\nvā sudevaṃ vimānāntaḥśayānaṃ pītavāsasam || 150 ||\n \niti cintāsamāviṣṭastapastepe suduścaram |\nprādurāsīt tato divyaṃ vimānaṃ paramādbhutam || 151 ||\n \nprakāśayaddiśaḥ sarvāḥ prakāśenāmalena ca |\nupānajagatīyuktaṃ pīṭhāṅghriprastarādikaiḥ || 152 ||\n \ngrīvāśikharatatsaṃsthavedīghaṭaśikhāntimaiḥ |\ndivyairavayavairyuktaṃ divyālaṅkāraśobhitam || 153 ||\n \nvṛttāyataṃ tu paritaḥ śukanāsāpariṣkṛtam |\ntaṃ dṛṣṭvā mahadārścayamānandāśrupariplutaḥ || 154 ||\n \npulakācitasarvāṅgaḥ prītivisphāritekṣaṇaḥ |\nsasambhramaṃ samutthāya praṇamya prāñjaliḥ sthitaḥ || 155 ||\n \npīṭhādyeṣu śikhānteṣu vimānāvayaveṣu ca |\nbhūrādyaṃ satyaparyantaṃ lokānāṃ saptakaṃ kramāt || 156 ||\n \nadhvanāṃ bhuvanādhvādiṣaṭkaṃ varṇādhvapaścimam |\ndharādipuruṣāntaṃ ca tatvabṛndaṃ dvijottama || 157 ||\n \nsattāsvarūpamāsthāya saṃsthitaṃ sandadarśa ha |\ntatastu devatābṛndaṃ krameṇa samalokayat || 158 ||\n \npīṭhasyādhārabhāge tu hyananto nāma nāgarāṭ |\ncakraṃ sāmarthyaśaktyādiśaktisaṅghaṃ tathaiva ca || 159 ||\n \njñānabhāsādikānāṃ tu śaktīnāmaṣṭakaṃ tathā |\nbalavīryavatī pūrvamaṣṭakaṃ sthitipaścimam || 160 ||\n \nakārādi kṣakārānta varṇacakraṃ dvijottama |\ntataḥ pīṭhapradeśācca dharmādyaṃ ca dviraṣṭakam || 161 ||\n \ncakraṃ kālānalajyotiḥ pajhaṃ dhāmatrayāśritam |\ncinmayaḥ puruṣo madhye sarvābhiḥ śaktibhiryutaḥ || 162 ||\n \ndikcatuṣke hyanantādyaṃ tataścaraṇavargake |\nvāsudevādikaṃ dikṣu śākhāmūle sudarśanam || 163 ||\n \njñānakriyātmake tatve śākhayoḥ parameśvaram |\nādyaṃ tūdumbare hyūrdhve tatpṛṣṭhe dharma eva ca || 164 ||\n \nkavāṭayostu kālāgniṃ varuṇaṃ tu tato dvija |\nstambhayoḥ śukanāsāyā icchāprāṇau gavākṣayoḥ || 165 ||\n \nagnīṣomau tato jaṅghā dviṣaṭke'ntarabhūmiṣu |\nkālādivasudhāntaṃ ca jaṅghāgre keśavādikam || 166 ||\n \nnāsikānāṃ tu navake kapotasthe'ntare'pi ca |\ncakrādyāyudhasaṃghātaṃ sattārūpeṇa saṃsthitam || 167 ||\n \nśukanāsāmukhe devaṃ vāsudevaṃ jagatpatim |\nnāsikātritaye śiṣṭe hyacyutādyaṃ kramāt sthitam || 168 ||\n \nsaśaktikaṃ tu patrādyairbhūṣite vedikātale |\nsudarśanaṃ tu ṣaḍaraṃ ghaṭānāṃ tu catuṣṭaye || 169 ||\n \nvāsudevādikān vipra rathāṅgānāṃ tadagrataḥ |\namalādyaṃ catuṣkaṃ tu krameṇoditapaścimam || 170 ||\n \nadhyakṣādyādimūrtyantaṃ śukanāsāghaṭeṣu vai |\nsarvalokamayaṃ vipra sakalādhvamayaṃ tathā || 171 ||\n \nsarvatatvamayaṃ caiva sarvadevamayaṃ tathā |\niti krameṇa sandṛśya vimānaṃ hṛṣṭacetanaḥ || 172 ||\n \ntataḥ pradakṣiṇīkṛtya caturdhā praṇipatya ca |\nsarvāṅgairdaṇḍabadbhūmau bhaktyā tu puruṣottamam || 173 ||\n \ntataḥ kṛtārthamātmānaṃ manyamānaḥ praviśya ca |\nabhyantaraṃ vimānasya garbhabhūmau tu madhyataḥ || 174 ||\n \nātmapramāṇaracite mṛdusparśe manohare |\nśuddhasphaṭikasaṃkāśe dīpyamāne'tibhāsvare || 175 ||\n \nphaṇāmaṇḍalamadhyasthairmaṇibhirdīpite tathā |\nanantabhogaśayane śayānaṃ pītavāsasam || 176 ||\n \nniṣkevalena satvena saṃpannaṃ ruciraprabham |\nvapuṣā sundareṇaiva divyenāvikṛtena ca || 177 ||\n \nmuñcantamaniśaṃ dehādālokaṃ jñānalakṣaṇam |\nprayatnena vinā'jñānanāśakṛddhyāyināṃ mahat || 178 ||\n \nsragvastrābharaṇairyuktaṃ svānurūpairanūpamaiḥ |\ncinmayaiḥ svaprakāśaiśca anyonyarucirañjitaiḥ || 179 ||\n \ndantajyotsnāvitānaistu prakaṭīkṛtadiṅmukham |\nrekhotthitaiśca kalhāraiḥ pādapajhatale'ṅkitam || 180 ||\n \nnimagnajanasantāpaśamanavyāpṛtānanam |\nkaruṇāpūrṇahṛdayaṃ jagaduddharaṇodyatam || 181 ||\n \nsvadehatejaḥsaṃbhūtajvālāmaṇḍalamadhyagam |\nghanakuñcitanīlāli galitāñjanasannibhaiḥ || 182 ||\n \nkarpūradhūsarairdivyaiḥ puṣpasaṃvalitāntaraiḥ |\nkirīṭamakuṭākrāntaiḥ śobhitaṃ suśiroruhaiḥ || 183 ||\n \nīṣadāraktagokṣīraśuddhanīlābjalocanam |\nśītalairdṛṣṭipātaistu jagadāpyāyakāraṇam || 184 ||\n \nsubhrūlalāṭaṃ sunasaṃ susmitādharavidrumam |\nsaundaryacandrasaṃkāśavilasadgaṇḍamaṇḍalam || 185 ||\n \npūrvakarmānalārtānāṃ dhyāyināṃ khedaśāntaye |\nsvadantenducayotthena hlādayan gogaṇena tu || 186 ||\n \nmukhasaundaryaniṣyandacibukasthalaśobhitam |\nsavilāsasmitādhāraṃ bibrāṇaṃ mukhapaṅkajam || 187 ||\n \nkambugrīvaṃ mahābāhuṃ śrīvatsāṅkitavakṣasam |\nsiṃhaskandhaṃ viśālākṣaṃ dīrghabāhuṃ mahorasam || 188 ||\n \nśaṅkhacakrāṅkitāraktakaradvayavibhūṣitam |\ndakṣiṇaṃ bhogibhogābhamupadhāya mahābhujam || 189 ||\n \nprasāritotarakaraṃ kaṭideśasya pārśvataḥ |\nkaustubhenāṅkitoraskaṃ lakṣmībhūṣitavakṣasam || 190 ||\n \nābrahnastambaparyantajagadvāsatanūdaram |\nīṣatkuñcitavāmāṅghripaṅkajaṃ paṅkajekṣaṇam || 191 ||\n \nprasārya dakṣiṇaṃ pādamīṣaduttānaśāyinam |\nanekaratnakhacitakirīṭamakuṭojjvalam || 192 ||\n \nudyadādityasaṃkāśairvicitrairmaṇisaṃcayaiḥ |\nvirājamānayā samyak sphuraccūlikayojjvalam || 193 ||\n \nratnāvataṃsaprabhayā dīptaśravaṇaśekharam |\nlalāṭāntasamālambi bālālaṅkārabhūṣitam || 194 ||\n \nlalāṭatilakenaiva sundareṇa virājitam |\nanekaravisaṅkāśalasanmakarakuṇḍalam || 195 ||\n \nprabhūtamaṇimuktāḍhcagraiveyakavirājitam |\nvajravaiḍūryamāṇikyapajharāgādiśobhitaiḥ || 196 ||\n \nhārairanekairvividhairupaśobhitavakṣasam |\nudyadādityasaṃkāśakaustubhena virājitam || 197 ||\n \nbhrājayantyā jagat sarvaṃ svatejobhirnirantaram |\nmālayā vaijayantyā ca bhrājamānamahorasam || 198 ||\n \nnānāratnavicitneṇa muktādāmavilambinā |\nsphuratā brahnasūtreṇa kāñcanena suśobhitam || 199 ||\n \ndyutimadbhirmahāratnai rācitena suvarcasā |\nkāñcanenāthasūtreṇa udare kṛtabandhanam || 200 ||\n \nnānāmāṇikyavilasatkaṭisūtreṇa śobhitam |\nanekaratnasandarbharaśanādāmamaṇḍitam || 201 ||\n \nanekakoṭimārtāṇḍavilasatpītavāsasam |\nanekaratnasaṃbhinnanū purādi vibhūṣitam || 202 ||\n \nevamanyaiśca vividhaiḥ keyūrakaṭakādikaiḥ |\nyathārhairbhūṣaṇai ramyairjvaladbhiḥ paribhūṣitam || 203 ||\n \nprāvṛḍjaladasaṃkāśaṃ bhinnāñjanacayaprabham |\nabhinnapūrṇaṣāḍguṇyavibhavenopabṛṃhitam || 204 ||\n \nyogidhyeyamajaṃ nityaṃ jagañjanmādikāraṇam |\nanādinidhanaṃ devaṃ sākṣāllakṣmīpatiṃ prabhum || 205 ||\n \naprākṛtatanuṃ śāntaṃ vāsudevaṃ parāt param |\njanalokagataiḥsiddhaiḥ sanakādyairabhiṣṭutam || 206 ||\n \nnetrābhyāmanimeṣābhyāṃ tṛṣitābhyāṃ pibanniva |\nudaikṣata prahṛṣṭātmā praṇipatya muhurmuhuḥ || 207 ||\n \nstutvā ca vividhaisstotrairharṣagadgadayā girā |\ntadādāya mahaddivyaṃ vimānaṃ śirasā tataḥ || 208 ||\n \njagāma bhavanaṃ vipra svakīyaṃ kamalāsanaḥ |\ntatra saṃpūjayāmāsa dviṣaṭkabrahmavidyayā || 209 ||\n \nmahatā vibhavenaiva brahmā lokapitāmahaḥ |\natrāntare tu viprendra pauṣkarasya mahātmanaḥ || 210 ||\n \njijñāsāyāṃ tu jātāyāṃ śāstre pauṣkarasaṃjñake |\nprādurbhūtastadā vipra vāsudevo jagatpatiḥ || 211 ||\n \nmahopaniṣadaṃ śāstraṃ grāhayāmāsa padmajam |\nyomūlavedo vikhyātastādṛk tasmāt parisrutam || 212 ||\n \nsiddhimokṣapradaṃ vipra sarvaśāstrārthagarbhitam |\nnānāvyūhasamopetaṃ mūrtyantarasamanvitam || 213 ||\n \nnānāvibhavasaṃyuktaṃ prādurbhāvāntarānvitam |\nlakṣmyādiśaṅkhacakrākhyagārutma sadigīśvaraiḥ || 214 ||\n \nsagaṇairastraniṣṭhaistu saṃpūrṇaṃ dvijasattama |\nbījaiḥ piṇḍātmakaiścaiva padaiḥsaṃjñāmayairdvija || 215 ||\n \nmantravyūhaistu vividhairdhyānaiśca vividhairyutam |\ntatvasaṃkhyāsamākhyātairmaṇḍalairbhadrakādibhiḥ || 216 ||\n \ntathā caturdaśavyūhairajekakajagarbhitaiḥ |\nṣaḍviṃśairarakairyuktaiścakrābjairnavabhistathā || 217 ||\n \ndyvarakādisahasrāraparyantaiśca sakāraṇaiḥ |\ntathāṣṭādaśabhirvipra miśracakrābhidhānakaiḥ || 218 ||\n \nāvāryāvarakeṇaiva rūpeṇa parisaṃsthitaiḥ |\nmahākhyanavanābhena bimbabhedasthitena ca || 219 ||\n \nghaṇṭāsruksruvapūrvaistu kriyāṅgairvividhairapi |\nnānālakṣaṇasaṃyuktaiḥ kuṇḍaiśca paribhūṣitam || 220 ||\n \nvatsarotsavaparyantaiḥ sthāpanādyaiśca karmabhiḥ |\nnityairnaimittikaiḥkāmyaiḥ paripūrṇaṃ dvijottama || 221 ||\n \nsvayaṃvyaktādibhedotthaiḥ prāsādaiśca samanvitam |\ntasyādhikāravṛttyarthaṃ lokānāṃ hitakāmyayā || 222 ||\n \ntatastaduktamārgeṇa vividhairbhogasañcayaiḥ |\nnityairnaimittikaiḥ kāmyairvividhaiśca mahotsavaiḥ || 223 ||\n \ntatra pratidinaṃ kurvan pūjāṃ lokapitāmahaḥ |\nvyāpārān jagatāṃ cakre vividhān lokapūjitaḥ || 224 ||\n \ntato manvantare vipra prāpte vaivasvatābhidhe |\nikṣvākurnāmanṛpatiḥ sūryavaṃśasamudbhavaḥ || 225 ||\n \nmahātmā satataṃ yogī sarvabhūtahite rataḥ |\ndraṣṭukāmaḥ prasannātmā vāsudevaṃ jagatpatim || 226 ||\n \ntāpasaṃ veṣamāsthāya tapaścartuṃ gato vanam |\npraviśya tu tapastepe śākamūlaphalāśanaḥ || 227 ||\n \ngrīṣme pañcāgnimadhyastho nayan kālaṃ mahātapāḥ |\nvārṣike tu nirālambo haimante tu sarojale || 228 ||\n \nindriyāṇi samastāni niyamya hṛdaye punaḥ |\nmano viṇṇau samāviśya mantraṃ vai dvādaśākṣaram || 229 ||\n \njapato vāyubhakṣasya tasya rājño mahātmanaḥ |\nāvirbabhūva bhagavān brahyā lokapitāmahaḥ || 230 ||\n \ntamāgatamathālokya pajhayoniṃ caturmukham |\npraṇamya bhaktibhāvena stutyā ca paritoṣayan || 231 ||\n \nnamo hiraṇyagarbhāya jagatsraṣṭre mahātmane |\nvedaśāstrārthaviduṣe caturvaktrāya te namaḥ || 232 ||\n \niti stuto jagatsraṣṭrā brahnā prāha nṛpottamam |\ntapasyabhirataṃ śāntaṃ tyaktarājyamahāsukham || 233 ||\n \nlokaprakāśako rājan sūryastava pitāmahaḥ |\nvasūnāmapi sarveṣāṃ sadā mānyo manuḥ pitā || 234 ||\n \nkṛtavantau tapaḥ pūrvaṃ tīvraṃ pitṛpitāmahau |\ntāvatītya tapaste'dya vartate nispṛhasya vai || 235 ||\n \nkimarthaṃ rājyabhogaṃ tu tyaktvā sarvaṃ nṛpottama |\ntapaḥ karoṣi ghoraṃ tvamācakṣva ca mahāmate || 236 ||\n \nityukto brahnaṇā rājā taṃ praṇamyābravīdvacaḥ |\ndraṣṭumicchaṃstapaścaryābalena madhusūdanam || 237 ||\n \nkaromyatra tapo brahnan śaṅkhacakragadādharam |\nityuktaḥ prāha rājānaṃ pajhajanmā hasanniva || 238 ||\n \nna śakyastapasā rājan draṣṭuṃ nārāyaṇo vibhuḥ |\nmādṛśaiśca na dṛśyo'jaḥ keśavaḥ kleśanāśanaḥ || 239 ||\n \ntvādṛśaiḥ kiṃ punastvīśo mādhavastviti bhāvaya |\npurātanīṃ puṇyakathāṃ kathayāmi nibodha me || 240 ||\n \nahaṃ purā mahārāja vāsudevaṃ sanātanam |\ndraṣṭukāmaḥ prajāsarge tapaścaryāṃ sudāruṇām || 241 ||\n \nakārṣaṃ tapasaścānte bhagavān bhaktavatsalaḥ |\nprasannaḥ prādurāsīnme paśyataḥ pajhalocanaḥ || 242 ||\n \npraṇamya puṇḍarīkākṣamastauṣaṃ vividhaiḥ stavaiḥ |\ntatra śreyo balaṃ tejo datvā sraṣṭuṃ jagadvibhuḥ || 243 ||\n \nathopadiṣṭavān mahyamādyaṃ vedaṃ sanātanam |\nsadāgamākhyaṃ mūlaṃ tu parabrahnaprakāśakam || 244 ||\n \ndivyaṃ siddhipradaṃ caiva śāntikṛdviśvakarmiṇām |\nsargasyottarakāle tu vimāne divyalakṣaṇe || 245 ||\n \nanantabhogaśayane śayānaḥ padmalocanaḥ |\nprādurbhaviṣyati purastaṃ pūjaya viśeṣataḥ || 246 ||\n \ndvādaśārṇena mantreṇa pauṣkareṇoktamārgataḥ |\nvakṣyamāṇena vidhinā yathāvat kamalodbhava || 247 ||\n \nityuktvāntardadhe devaḥ paramātmā jagatprabhuḥ |\nprādurāsīttato divyaṃ vimānaṃ paramādbhutam || 248 ||\n \nśāstraṃ cāpi mayā labdhaṃ mahopaniṣadākhyakam |\ntatrasthaṃ devadeveśaṃ vāsudevaṃ jagatpatim || 249 ||\n \npūjayāmi vidhānena taduktena nṛpottama |\ntadahaṃ te prayacchāmi keśavānandamandiram || 250 ||\n \nvisṛjyedaṃ tapo ghoraṃ puraṃ vraja nijaṃ nṛpa |\nprajānāṃ pālanaṃ dharmastapaśceva mahībhṛtaḥ || 251 ||\n \nvimānaṃ preṣayiṣyāmi divaḥ siddhaṃ nṛpottama |\nsaṃyuktaṃ pañcakālajñaiḥ sadbrahnaniratairdvijaiḥ || 252 ||\n \ntatrārādhaya deveśaṃ bāhyāntarakhilaiḥ śubhaiḥ |\nvāsudevamanantāhau śayānaṃ puruṣottamam || 253 ||\n \ndviṣaṭkārṇena mantreṇa pauṣkaroktavidhānataḥ |\nkratubhirvividhaiścaiva yajan devaṃ nṛpottama || 254 ||\n \nniṣkāmo nṛpaśārdūla prajā dharmeṇa pālaya |\nprasādādvāsudevasya muktiste bhavitā nṛpa || 255 ||\n \nityuktvā pauṣkaraṃ śāstramupadiśya yathākramam |\ntasmai tu bhūmipālāya vidhātāntarabhūt punaḥ || 256 ||\n \nikṣvākuścintayannāste pajhayonervaco dvija |\nāvirbabhūva purato vimānaṃ tanmahībhṛtaḥ || 257 ||\n \nbrahnadattaṃ dvijayutaṃ mādhavānantayoḥ śubham |\ntaṃ dṛṣṭvā parayā bhaktyā natvā ca puruṣottamam || 258 ||\n \nṛṣīn praṇamya vṛddhāṃśca tadādāya yayau puram |\npaurairjanaiśca nārībhirdṛṣṭaṃ śobhāsamanvitaiḥ || 259 ||\n \nlājāni vikṣipadbhiśca tato rājā skkaṃ gṛham |\nsvamandire viśāle tu vimānaṃ vaiṣṇavaṃ śubham || 260 ||\n \nsaṃsthāpyārādhayāmāsa bhāvitātmā nṛpottamaḥ |\npauṣkaroktavidhānena tairdvijairarcitaṃ harim || 261 ||\n \nmānuṣyaḥ śobhanāṅgyastu ghṛṣṭvā tu haricandanam |\nmālāḥ kṛtvā sugandhāḍhyāḥ prītiṃ tasya vitenire || 262 ||\n \npaurāḥ karpūraśrīkhaṇḍakuṅkumādyaṃ dadustathā |\npuṣpāṇi viṣṇuyogyāni dadurānīya bhūpateḥ || 263 ||\n \ntattatkarmārthabimbāni pratiṣṭhāpya yathāvidhi |\nsve sve yathodite sthāne sanniveśya suvistṛtam || 264 ||\n \ntato'ṣṭāṣṭakasaṃkhyaistu bhogaiḥ sarvairakṛtrimaiḥ |\npradhānaiḥ sāṅgabhogaistu vividhairaupacārikaiḥ || 265 ||\n \nsāṃsparśikaistathā vipra hṛdayaṅgamasaṃjñitaiḥ |\narcayitvā jagannāthaṃ vāsudevaṃ parātparam || 266 ||\n \ntrisandhyaṃ parayā bhaktyā japyaiḥ stotraiśca vaiṣṇavaiḥ |\nkārayāmāsa devasya suciraṃ vatsarotsavam || 267 ||\n \ntathā ca vatsarīyāṇi nānānaimittikānyapi |\npritaṣṭhāṃ tatprakāraṃ ca sthānabhedaṃ tathaiva ca || 268 ||\n \nutsavādiprakāraṃ ca vakṣyāmyupari vistṛtam |\nbhogaiśca toṣayitvā taṃ sarvadevamaya harim || 269 ||\n \nniṣkāmo dānadharmaiśca paraṃ jñānamavāptavān |\nyajan yajñān mahīṃ rakṣan sa kurvan keśavārcanam || 270 ||\n \nutpādya putrān pitrarthaṃ cirāt tyaktvā kalebaram |\ndhyāyanniṣkalmaṣaṃ devaṃ prāptavān vaiṣṇavaṃ padam || 271 ||\n \ntataścaitat kramāllebhe devaḥ sarveśvaraḥ svayam |\nrāmo rājīvanayano bhrātṛbhedaistribhiḥ saha || 272 ||\n \nnihantā rākṣasānāṃ yo manuṣyo'hamiti smaran |\ndaśendriyānanaṃ ghoraṃ yo manorajanīcaram || 273 ||\n \nvivekaśarajālena śamaṃ nayati dehinām |\nkṛtakṛtyastu yo vetti svabhāvaṃ divyamuttamam || 274 ||\n \ndadau vibhīṣaṇāyāsau priyāya priyakāriṇe |\nśāstropadeśapūrvaṃ tu vimānaṃ divyalakṣaṇam || 275 ||\n \nso'pi tacchirasā gṛhya yayau deśaṃ svakaṃ prati |\nravau madhyandine prāpte kaveratanayā taṭe || 276 ||\n \ncandrapuṣkariṇīmadhye'nantapīṭhe'vatārayat |\ndakṣādhvare ca rudreṇa paribhūto niśākaraḥ || 277 ||\n \nmūrdhni tasya kṛtāvāso yatra taptvā mahattapaḥ |\nyasmiṃstu puṇḍarīkākṣo devo vāmanarūpadhṛk || 278 ||\n \nprāptavānnayasaṃskāraṃ yatra tu svayameva hi |\nvimānapravaraṃ divyaṃ śrīrahgamiti śabditam || 279 ||\n \npratiṣṭhāsyati cātreti viniścitya jagatpatiḥ |\ngaṇeśaṃ yoganidrāṃ ca rakṣāhetoḥ samādiśat || 280 ||\n \ntatrāvatārya tanmadhye vimānaṃ tadvibhīṣaṇaḥ |\ntatasaṃpūjayāmāsa tairdvijairarcitaṃ harim || 281 ||\n \nramaṇīyaistu vividhairbhogaiḥ sāṃsparśikādikaiḥ |\ntaduddhartumasau yatnamakarodbalavānapi || 282 ||\n \nna śaśāka manāgasmādetaccalayituṃ tadā |\nathāpataddharaṇyāṃ vai vilapan sa ca duḥkhitaḥ || 283 ||\n \nārtaṃ vibhīṣaṇaṃ dṛṣṭvā vilapantamanāthavat |\nuvāca bhagavān raṅgī svareṇa mahatā tadā || 284 ||\n \nśrībhagavānuvāca |\nārya dharmajña deśo'yaṃ ramaṇīyo hi me mataḥ |\nasminneva śayāno'haṃ raṃsye tvāmabhivīkṣya ca || 285 ||\n \netairekāntibhiḥ sārdhaṃ madārādhanatatparaiḥ |\nvibhīṣaṇānujānīhi kuruṣva ca mama priyam || 286 ||\n \netānārādhakān viprān pañcakālaparāyaṇān |\nkṣetrārāmagṛhādyaistu susamṛddhān kuruṣva ca || 287 ||\n \nmā bhūstvaṃ durmanā yāhi kṣipraṃ laṅkāṃ niśācara |\ntatra tvaṃ susamṛddhārthaḥ śriyaṃ bhuṅkṣvānapāyinīm || 288 ||\n \nityuktaḥ susamṛddhārthān kṣetrārāmagṛhādibhiḥ |\nkṛtvā caikāyanāṃstāṃstu pañcakālaparāyaṇān || 289 ||\n \ntatastu prayayau cārto laṅkāmeva vibhīṣaṇaḥ |\nmartyānāṃ bhāgyavaiṣamyādbrāhnaṇānāṃ hitāya ca || 290 ||\n \ndevānāṃ ca pratiṣṭhāyai reme tatra nadītaṭe |\nraṅgadhāmani raṅgeśaḥ śayānastu dvijottama || 291 ||\n \ntaddhāmobhayato'gacchat parirabhya saridvarā |\nyathā patiṃ ciraṃ prāptaṃ bhujābhyāṃ priyamaṅganā || 292 ||\n \ndivyaṃ hyetanmahaddhāma divyāstatra nivāsinaḥ |\ndivyā ceyaṃ nadī tadvaddivyatīrthamidaṃ saraḥ || 293 ||\n \nanantaśaktiyuktaṃ tadvimānaṃ hi svayambhavam |\nkihgarā viṣṇubhūteśā balinaḥ kāmarūpiṇaḥ || 294 ||\n \nte ca rakṣanti taṃ deśaṃ sarve hyanimiṣekṣaṇāḥ |\nye niṣya ndā nirāhārāḥ sātvikāśca vasanti te || 295 ||\n \npravyāharanto madhurāṃ vāṇīṃ karṇasukhāvahām |\nna tatra vasatāṃ pīḍā kṣutpipāsādyupasthitā || 296 ||\n \nnādhyātmikādipīḍā vā na jarā nāvivekitā |\ntraikālyajñānasaṃpannāḥ sarvakāmavivarjitāḥ || 297 ||\n \npadārthasaptakajñānasaṃpūrṇā nānyayājinaḥ |\ndvādaśādhyātmaniratāḥ pañcakālaparāyaṇaḥ || 298 ||\n \ntamarcayanto'harahastatraiva nivasanti hi |\nṣaṭkarmaniratāścāpi brahnaṇyāhitacetasaḥ || 299 ||\n \ncaranti tatra vimalāḥ puruṣāḥ saṃśitavratāḥ |\ndevāsuramunīndrādyāḥ sadā devābhikāṅkṣiṇaḥ || 300 ||\n \nvasanti tatra cāsthāya citrāṃ sthāvararūpatām |\napyunmattaḥ prasāntaḥ syādvadhiro'pi subodhavān || 301 ||\n \ntasya deśasya māhātmyaṃ samyagjñātuṃ na śakyate |\nbrahnaṇāpi muniśreṣṭha kiṃ punaḥ khalu mādṛśaiḥ || 302 ||\n \ntadetat paramaṃ dhāma śrīraṅgamiti śabditam |\ndivyalakṣaṇasaṃyuktaṃ svayaṃvyaktamiti śrutam || 303 ||\n \natra sannihitaḥ sākṣādbhagavān puruṣottamaḥ |\nbhaktānāṃ puṇḍarīkākṣaḥ paramātmā'cyuto hariḥ || 304 ||\n \nvividheṣvapi cānyeṣu nityaṃ sthāneṣu yadyapi |\nvāsudevastu mantrajñātmā sthitaḥ sannihitaḥ svayam || 305 ||\n \ntathāpi valavattvena sannidhiṃ bhajate'tra vai |\ngrīṣmakālaṃ samāsādya yathārkastīkṣṇatāṃ vrajet || 306 ||\n \nsvarūpamajahanneva tathaivātra jagatpatiḥ |\ndoṣaiḥ sa digvibhāgādyaistvanyathātvaṃ na yāti ca || 307 ||\n \nnityasannidhimāhātmyāt kālaṃ kalpakṣayāvadhi |\nuttarottaratā caiva jagatyasmin hi vartate || 308 ||\n \nbhūtyā kāntyā ca kīrtyā ca kriyayā cāpramayeyā |\nduṣṭopaśāntidā śaktyā siddhidā yā ca vai saha || 309 ||\n \nmuktikāmāśca bhavinaḥ phalakāmāśca sattama |\nyathābhimatasaṃprāptimihaivāyāntyanaśvarīm || 310 ||\n \niha karmaparāḥ sarve sāyaṃ prātastu madhyataḥ |\nkurvate sarvakarmāṇi vimānābhimukhāḥ sadā || 311 ||\n \nevaṃ tu puṣkarakṣetre totādriśikhare'pi ca |\nkṣmāṅge purāṇasaṃjñe tu madhubhāṇḍābhidhe'pi ca || 312 ||\n \nsthitaḥ saṃnihito devaḥ svayaṃvyakto jagatpatiḥ |\nbhagavān puṇḍarīkākṣo lokānāṃ hitakāmyayā || 313 ||\n \ndevadevo jagannātha evaṃ kṣetreṣu keṣucit |\nsthāpito vibudhādyaistu sannidhatte dvijottama || 314 ||\n \nkeṣucinmanujendraistu bhaktibṛṃhitamānasaiḥ |\nsthāpito vidhivadvipra sannidhatte jagatpatiḥ || 315 ||\n \nevaṃ bhagavadākārairnānāsaṃsthānalakṣaṇaiḥ |\nnānāviśeṣarūpaiśca nānākāryavaśena tu || 316 ||\n \nviśvamāpūritaṃ sarvaṃ sarvānugrahakāmyayā |\nsvayaṃvyaktaṃ tathāsiddhavibudhaiśca pratiṣṭhitam || 317 ||\n \nmunimukhyaistu gandharvairyakṣairvidyādharairapi |\nrakṣobhirasurairmukhyaiḥ sthāpitaṃ mantravigraham || 318 ||\n \ndivyaśāstroktavidhinā pūjayecchāstrakovidaḥ |\nsthāpitaṃ manujairdevaṃ munivākyoktamārgataḥ || 319 ||\n \npūjayed dvija tatrāpi jñānibhistattbadarśibhiḥ |\nvāsudevaikaniṣṭhaistu devatāntaravarjitaiḥ || 320 ||\n \nvyāmiśrayāgamuktaistu tīvrabhaktisamanvitaiḥ |\nsthāpitaṃ manujendraistu hyanuvedhādikovidaiḥ || 321 ||\n \narcayeddevadeveśaṃ divyaśāstroktavartmanā |\nmunivākyoktamārgeṇa pūjanaṃ yatra vartate || 322 ||\n \ntatrāpi divyamārgāccet pūjanaṃ kartumicchati |\nmunimārgaṃ parityajya divyamārgeṇa pūjayet || 323 ||\n \nbhavet sannidhimāhātmyaṃ kālaṃ kalpakṣayāvadhi |\ndivyamārgeṇa pūjādyaṃ vartate yatra nityaśaḥ || 324 ||\n \ntatra divyaṃ parityajya na kadācinmahāmate |\nmunivākyoktamārgeṇa kuryāt saṃpūjanādikam || 325 ||\n \nkuryādvā yadi saṃmohādvipraḥ saṃmūḍhacetanaḥ |\nsaṃprayātyacirātasya bhaktirbījena vai saha || 326 ||\n \nsamantraṃ karmatantraṃ ca siddhayaśca parāṅmukhāḥ |\nihaiva śīghraṃ viprendra dehānte gatasantatiḥ || 327 ||\n \nghoraṃ prayāti narakaṃ rājā rāṣṭraṃ ca naśyati |\ntasmāt sarvaprayatnena divyamārgaṃ tu na tyajet || 328 ||\n \ntāmasena tu mārgeṇa pūjanaṃ yatra vartate |\ntatrāpi rājasenaiva pūjana siddhidaṃ bhavet || 329 ||\n \nrājasena tu pūjādyaṃ vartate yatra nityaśaḥ |\ntatrāpi sātvikenaiva pūjanaṃ śubhadaṃ sadā || 330 ||\n \nsātvikena tu pūjādyaṃ vartate yatra cānvaham |\ntatra rājasamārgeṇa na kuryāt pūjanādikam || 331 ||\n \nyatra rājasamārgeṇa pravṛttaṃ tvarcanādikam |\ntatra tāmasamārgeṇa na kuryādarcanādikam || 332 ||\n \nvividhānāṃ rājasānāmanyonyaṃ syābha saṃkaraḥ |\nsarvatrapauruṣe vākye tadgrāhyamavirodhi yat || 333 ||\n \nsanakaḥ |\nkevalaṃ tadvidhānena na kuryāt sthāpanādikam |\ndivyādyāyatanānāṃ ca ṣūjārthaṃ yat tvayoditam || 334 ||\n \nśāstraṃ divyādibhedena śrotumicchāmi tatvataḥ |\nyajjñātvā vinivarteyaṃ śāstrasāṅkaryadoṣataḥ || 335 ||\n \nśāṇḍilyaḥ |\nvāsudevena yat proktaṃ śāstraṃ bhagavatā svayam |\nanuṣṭupchandobandhena samāsavyāsabhedataḥ || 336 ||\n \ntathaiva brahnarudrendrapramukhaiśca pravartitam |\nlokeṣvapi ca divyeṣu taddivyaṃ viddhi sattama || 337 ||\n \nbrahnarudramukhairdevaiḥ ṛṣibhiśca tapodhanaiḥ |\nsvayaṃ praṇītaṃ yacchāstraṃ tadviddhi munibhāṣitam || 338 ||\n \netattu trividhaṃ viddhi sātvikādivibhedataḥ |\nvijñāya puṇḍarīkākṣādarthajālaṃ yathāsthitam || 339 ||\n \ntadbodhakaṃ praṇītaṃ yacchāstraṃ tat sātvikaṃ smṛtam |\ntasmājjñāte'rthajāte tu kiñcit samavalambya ca || 340 ||\n \nsvabuddhayunmuṣitasyaiva hyarthajātasya bodhakam |\nyat praṇītaṃ dvijaśreṣṭha tathā vijñāya tatvataḥ || 341 ||\n \ngranthavistarasaṃyuktaṃ śāstraṃ sarveśvareśvarāt |\ntatsaṃkṣepaprasādena svavikalpavijṛmbhaṇaiḥ || 342 ||\n \nvrahnādibhiḥ praṇītaṃ yat tathā tadṛṣibhirdvija |\nbrahnādibhyaḥ pariśrutya tat saṃkṣepātmanā punaḥ || 343 ||\n \nsvavikalpāt praṇītaṃ yat tat sarvaṃ viddhi rājasam |\ntat syād dvedhā pañcarātravaisvānasavibhedataḥ || 344 ||\n \nkevalāt svavikalpoktaiḥ kṛtaṃ yat tāmasaṃ tu tam |\nkevalaṃ manujairyattu kṛtaṃ tat pauruṣaṃ bhavet || 345 ||\n \nsanaka |\nyairliṅgairvadatāṃśreṣṭha bhagavadvākyapūrvakam |\nbhedaṃ jānāmi tatvena tāni vistarato vada || 346 ||\n \nśāṇḍilya |\nyadarthāḍhyamasandigdhaṃ svacchamalpākṣaraṃ sthiram |\ncāturātmyasvarūpeṇa saṃsthitasya vibhoḥ sadā || 347 ||\n \nsvābhāvikaṃ paratvaṃ tu yatra yatra samīritam |\nanyāsāṃ mantramūrtīnāṃ yatra caupādhikaṃ tu yat || 348 ||\n \nturyādijāgratparyantaḥ padabhedaḥ prakāśitaḥ |\nbhaktānāmanukampārthaṃ yatra vai caturātmanaḥ || 349 ||\n \nśaktīśasya vibhoryatra vibhavaḥ saṃprakāśitaḥ |\naṅgalāñchanabhūṣāṇāṃ śaktīnāṃ vihageśituḥ || 350 ||\n \nlayādibhedabhinnaṃ tu svarūpaṃ yatra bhāṣitam |\nbījapiṇḍapadādyena cāturvidhyena sattama || 351 ||\n \nmantrāḥ pravartitā yatra yatra sthāpanakarmaṇi |\nanuvedhakriyā proktā yatra vai nityapūjanam || 352 ||\n \nmūlamūrtau tu saṃpūrṇaṃ proktaṃ prādhānyato dvija |\ntatra kartumaśakyaṃ yat snānādyaṃ tāvadeva tu || 353 ||\n \nbimbāntare tadarthaṃ tu karmabimbapurassare |\nvihitaṃ darpaṇādyeṣu tadabhāvānmahāmate || 354 ||\n \nkṣmājalānalavāyvākhyanābhasīyena vai dvija |\ndhāraṇāpañcakenaiva dhāraṇādvitayena ca || 355 ||\n \ndahanāpyāyanākhyena yatra śuddhiśca bhautikī |\nāgamaśrutimūlatvaṃ svasya yaddhayupapādakam || 356 ||\n \ntat pārameśvaraṃ vākyamājñāsiddhaṃ hi mokṣadam |\nevamādeyavākyottha āgamo yo mahāmate || 357 ||\n \nsanmārgadarśanaṃ kṛtsnaṃ vidhivādaṃ ca viddhi tat |\ntatprāmāṇyāttu yatkiñcit samabhyūhya yathārthataḥ || 358 ||\n \npūrvāparābirodhena nirvāhyamavicārataḥ |\nsarveṣāṃ rañjakaṃ gūḍhaṃ niścayīkaraṇākṣamam || 359 ||\n \npārameśvaravākyoktamarthajālaṃ yathāsthitam |\npratyabhijñāpakaṃ yadyat sātvikaṃ munibhāṣitam || 360 ||\n \npraśaṃsakaṃ yat siddhīnāṃ saṃpravartakamapyatha |\nmūlamūrtimanādṛtya karmārcāyāṃ tu puṣkalam || 361 ||\n \nnityasaṃpūjanaṃ proktaṃ prādhānyena tu yatra vai |\nbrahnarudrādibimbānāṃ pramāṇaṃ lakṣaṇaṃ tathā || 362 ||\n \nsthāpanaṃ yatra nirdiṣṭaṃ yatra vai jagatāṃ pateḥ |\npūjanaṃ tu samuddiṣṭaṃ prākṛtānāṃ jaḍātmanām || 363 ||\n \ntatvānāmapi viprendra diśāṃ kālasya vācakaiḥ |\nparameṣṭhyādibhirmantraiḥ pañcabhiryatra vai kramāt || 364 ||\n \nsthāpanādipratiṣṭhāntaṃ pañcakaṃ samudīritam |\nyāgapūrvā haristomaparyantāḥ sapta kīrtitāḥ || 365 ||\n \nyāgā yatra tathā sapta tatkramādadhikāriṇaḥ |\nuktaṃ yatra pratiṣṭhayā ṣoḍaśanyāsakalpanam || 366 ||\n \netajjānīhi tat sarvaṃ rājasaṃ munibhāṣitam |\nbhagavantaṃ samuddiśya hyaṅgabhāvaṃ vinaiva tu || 367 ||\n \nbrahnarudramukhānāṃ tu vibudhānāṃ tathaiva ca |\nmātṝṇāmapi durgāyāḥ svātantryeṇa tu yatra vai || 368 ||\n \nmantraṃ dhyānaṃ pramāṇaṃ ca lakṣaṇaṃ sthāpanaṃ tathā |\nnirdiṣṭaṃ tāmasaṃ nāma munivākyaṃ tu viddhi tat || 369 ||\n \nanarthakamasaṃbaddhamalpārthaṃ śabdaḍambaram |\nanirvāhakamādyoktervākyaṃ tat pauruṣaṃ smṛtam || 370 ||\n \nheyaṃ cānarthasiddhīnāmākaraṃ narakāvaham |\npārameśvaravākyārthairyadvirodhi na tad dvija || 371 ||\n \nsaṃgrāhyaṃ sātvikādyeṣu munivākyeṣu yatnataḥ |\nyaddivyāpekṣitaṃ vipra saṃgrāhyamavirodhi tat || 372 ||\n \nsātvikādikramātteṣu samabhyūhya mahāmate |\nprasiddhārthānupādāya saṅgatārthaṃ vilakṣaṇam || 373 ||\n \napi cet pauruṣaṃ vākyaṃ grāhyaṃ tanmunivākyavat |\nsanaka |\ndivyapūrvāṇi śāstrāṇi proktairetaistu liṅgakaiḥ || 374 ||\n \nliṅgitāni dvijaśreṣṭha vyaktanāmānvitāni ca |\nkautūhalaṃ hi me śrotuṃ prabrūhi gaṇaśastathā || 375 ||\n \nvijñātavyānyasaṃkīrṇaṃ yathā ca svalpabuddhibhiḥ |\nśāṇḍilya |\nsātvataṃ pauṣkaraṃ caiva jayākhyaṃ ca tathaiva ca || 376 ||\n \nevamādīni śāstrāṇi divyānītyavadhāraya |\nsaṃhitā ceśvarasyāpi bharadvājasya saṃhitā || 377 ||\n \nsaumantavī tathā hyetat pārameśvarasaṃjñitam |\nvaihāyasī saṃhitā ca śāstraṃ citraśikhaṇḍijam || 378 ||\n \ntathā jayottaraṃ tatra evamādīni tatvataḥ |\nsātvikāni vijānīhi munivākyāni sattama || 379 ||\n \ntantraṃ sanatkumārakhyaṃ tathā pajhodbhavābhidham |\nsatyāpi tejodraviṇaṃ māyāvaibhavikaṃ tathā || 380 ||\n \nityādīnyavagaccha tvaṃ rājasānyeva tatvataḥ |\npañcapraśnaṃ śukapraśnaṃ tatvasāgarasaṃhitā || 381 ||\n \nityādīnyavabuddhyasva tāmasāni viśeṣataḥ |\npūrvoktalakṣaṇenaiva jñātavyaṃ tatra pauruṣam || 382 ||\n \nprāsādānāṃ ca śāstrāṇāṃ yathāvat saṃprakāśitam |\nbhedaṃ divyādikaṃ samyag jñātvā sarvaṃ samācaret || 383 ||\n \nyo na jñātvā tu sāṅkaryaṃ pūjādyamanutiṣṭhati |\nsa hi sarvasya jagataḥ sāṅkaryaṃ kurute sadā || 384 ||\n \nviśeṣāt svasya vaṃśasya tasmādāpadyapi dvija |\nna kuryācchāstrasāṅkaryaṃ hitaiṣī śāstrakobidaḥ || 385 ||\n"
}