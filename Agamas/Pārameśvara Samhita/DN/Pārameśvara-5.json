{
    "filename": "Pārameśvara-5.txt",
    "content": "श्रीः |\n\nपञ्चमोऽध्यायः |\n\nकृत्वैवं तु ततः पश्चान्मानसं यागमारभेत् |\nपद्मासनादिकं बध्वा नाभौ ब्रह्माञ्चलिं दृढम् || १ ||\n\nमनस्युपरतं कुर्यादक्षग्रामं बहिः स्थितम् |\nचित्तं बुद्धौ विनिक्षिप्य तां बुद्धिं ज्ञानगोचरे || २ ||\n\nज्ञानभावनया कर्म कुर्याद्वै पारमार्थिकम् |\nचतुश्चक्रे नवद्वारे देहे देवगृहे पुरे || ३ ||\n\nकण्ठकूपधरारूढं हृत्पद्मं यदधोमुखम् |\nतत्कर्णिकावनेर्मध्यदे शमाश्रित्य भावयेत् || ४ ||\n\nनाभिमेढ्रान्तरे ध्यायेच्छक्तिं चाधाररूपिणीम् |\nकालाग्निं च तदुर्ध्वे तु अनन्तं तस्य चोपरि || ५ ||\n\nतदूर्ध्वे वसुधां देवीं चतुर्भिः पूरितं स्मरेत् |\nकन्द नाभ्यवसानं च चतुर्धा भाजितैः पदैः || ६ ||\n\nनाभौ क्षीरार्णवं ध्यात्वा ततः पद्मं समुत्थितम् |\nसहस्रदलसंयुक्तं सहस्रकिरणावृतम् || ७ ||\n\nसहस्ररश्मिसंकाशं तत्पृष्ठे चासनं न्यसेत् |\nधर्मं ज्ञानं च वैराग्यमैश्वर्यं च चतुर्थकम् || ८ ||\n\nअवतार्य स्वमन्त्रेण आग्नोयाद्ये चतुष्टये |\nचतुष्कमेतद्विन्यस्य यावदीशानगोचरम् || ९ ||\n\nतत्पूर्वदिग्विभागादि यावदुत्तरगोचरम् |\nन्यस्याधर्मं तथाऽज्ञानमवैराग्यमनैश्वरम् || १० ||\n\nपुरुषाकृतयस्त्वेते बन्धूककुसुमोज्ज्वलाः |\nप्रागीशानदिगन्ते तु प्रागाग्नेयदिगन्तरे || ११ ||\n\nयातुवारुणमध्ये तु वायव्यवरुणान्तरे |\nऋग्वेदाद्यं चतुष्कं तु कृताद्यं युगसङ्घकम् || १२ ||\n\nईशानसोमदिङ्मध्ये अन्तकाग्निदिगन्तरे |\nयाम्यराक्षसमध्ये तु सोमसामीरणान्तरे || १३ ||\n\nतन्मूर्ध्नि कालचक्रं तु तन्मध्येऽव्यक्तपङ्कजम् |\nवायव्योद्भूतनालं तु विकाराधारसंस्थितम् || १४ ||\n\nभूतान्याधारशक्तौ तु तन्मात्राः कालपावके |\nवागादिकं तथैवाक्षमनन्तं व्याप्त संस्थितम् || १५ ||\n\nश्रोत्रादिकं धरण्यां च मनः क्षीरार्णवे द्विज |\nअनन्तदलपद्मे तु अहङ्कारः समाश्रितः || १६ ||\n\nद्विरष्टकं च धर्माद्यमधिष्टाय च धी स्थिता |\nतदूर्ध्वपझे प्रकृतिर्गुणसाम्यविभागिनी || १७ ||\n\nधामत्रयाश्रितः कालो भावाख्ये पुरुषस्थितिः |\nआधेयमब्जसंभूत स्वे विकारे स्वरूपिणि || १८ ||\n\nस्वयमाद्यन्तयो रुद्धं सूत्रे मणिगणो यथा |\nप्रागाधारात्मना चैव विश्वाकारतया ततः || १९ ||\n\nनानामन्त्रात्मना ह्यूर्ध्वे निस्तरङ्गो हि तत्वतः |\nअभ्यस्तवासनानां च कर्मिणां कर्मशान्तये || २० ||\n\nतदिच्छाविष्कृतानां च भोगकैवल्यसिद्धये |\nअनाद्यविद्याविद्धानामियत्तैषा ह्यवस्तुनि || २१ ||\n\nनातोर्ध्वे तत्वदृष्टीनां तत्वतो वाऽस्ति पौष्कर |\nन तिर्यक्पृष्ठपूर्वे च न हेयादिविकल्पना || २२ ||\n\nया विशेषविकल्पैस्तु प्रत्यस्तमितलक्षणा |\nशक्तिर्भगवतो विष्णोः साधाराख्याऽभिधीयते || २३ ||\n\nप्राग्वदासनसामर्थ्यं बीजमादाय चेच्छया |\nअव्यक्तव्यक्तरूपा च यथादित्यकदम्बकम् || २४ ||\n\nभाविप्रसरधर्मित्वाद्विश्वबीजचयस्य च |\nसांप्रतं संहृताङ्गस्य कूर्मसंज्ञा विधीयते || २५ ||\n\nयो विश्वं निर्दहत्यन्ते कालवैश्वानरात्मना |\nदैवतं यस्य भगवान् कूर्मात्मा लोकपूजितः || २६ ||\n\nअजहद्भगवच्छक्ति सामर्थ्यं पुनरेव तत् |\nअनन्तं सविकल्पानां यद्विश्वाङ्कुरमव्ययम् || २७ ||\n\nनयत्यूर्ध्वं यथा कूर्मो ग्रीवां स्वात्मनि संवृ ताम् |\nशेषाक्यफणिदैवत्यं तदनन्तं हि गीयते || २८ ||\n\nआश्रयं बीजभूतानां चतुर्णां यन्महामते |\nतद्गन्धविटपस्तस्माद्व्यक्तिमब्येति पूर्ववत् || २९ ||\n\nभूरात्मा भगवान् यस्मिन्नभिमानाख्यदेवता |\nफलं रसात्मकं तस्माद्व्यज्यत्यमृतलक्षणम् || ३० ||\n\nयस्याभिमानिकं रूपं क्षीरार्णवमनश्वरम् |\nतस्मादनन्तरत्नोत्थकान्तिं कमलमब्जज || ३१ ||\n\nव्यक्तं यस्य च वै शक्तिर्नित्या दहनलक्षणा |\nतदनन्तदलं विद्धि दिव्यं विकसितं सितम् || ३२ ||\n\nपरपूर्वेण भेदेन एकद्वित्रिगुणात्मना |\nस्थिता बुद्धिर्विकारैस्तु सह चाष्टाभिरब्जज || ३३ ||\n\nयत्राधिदेवतात्वेन वाग्विकारा ऋगादयः |\nतथा कालविकारा ये चत्वारः कृतपूर्वकाः || ३४ ||\n\nतत्र रूपं हि सर्वेषां सत्तामात्रं परं स्मृतम् |\nव्यक्तिकारणधानाभिः साङ्गाभिरपरं तु तत् || ३५ ||\n\nतृतीयमभिमानाक्यदेवतादेहलक्षणम् |\nतस्माद्वै वायुदैवत्यं स्पर्शतन्मात्रमेव च || ३६ ||\n\nजाता यस्य स्फुटा व्यक्तिर्नानाचक्राङ्गलक्षणा |\nतस्मादाकाशदैवत्यं शब्दमुत्पन्नमब्जज || ३७ ||\n\nसर्वाङ्गसंहृता चक्रव्यक्तिर्यस्यामलं वपुः |\nगीयते व्योमवृत्तं तत् प्रधानकमलालयम् || ३८ ||\n\nयस्यान्तस्थानि भूतानि यस्मिन् सर्वं प्रतिष्ठितम् |\nयस्मादुन्मेषपूर्वं हि महत्प्रलयपश्चिमम् || ३९ ||\n\nप्रवर्तते कालतानं भेदकृत् सर्ववस्तुषु |\nवाङ्भात्रेणैव भिन्नस्य अभिन्नस्यैव तत्वतः || ४० ||\n\nज्ञानादिगुणबृन्दस्य ब्रह्नणश्चतुरात्मनः |\nनित्योदितत्वान्नित्यत्वाद्व्यापकत्वात् परं पदम् || ४१ ||\n\nपूर्णत्वात् षड्गुणत्वाच्च न कालो लब्धगोचरः |\nशब्दादादित्यदैवत्यमहङ्कारं महामते || ४२ ||\n\nमनश्च चन्द्रदैवत्यमहङ्कारादभूत्ततः |\nबुद्धिः प्रकाशदैवत्या व्यक्तानन्दात्मनो विभोः || ४३ ||\n\nदॢादिकर्णिकान्तायाः सूर्यपूर्वादिकल्पना |\nप्रधानकमलस्यैषा मूर्तिर्गुणमयी स्मृता || ४४ ||\n\nबुद्ध्यादीनां च तत्वानां कारणं यदनश्वरम् |\nअव्यक्ताख्यं महाबुद्धे ह्यभिन्नगुणमूर्तिभृत् || ४५ ||\n\nस्वगुणानधरीकृत्य स्वप्रतिष्ठं प्रवर्तते |\nअद्यात्मलक्षणावृत्तिः सर्वाः संहृत्य वै हृदि || ४६ ||\n\nउत्पद्यन्ते हि चैतस्माद्भावाः सर्वे द्विजोत्तम |\nविपद्यन्तेऽत्र वै भूयस्तस्मात्पझं परं त्विदम् || ४७ ||\n\nचिदादित्यकलाजालं ग्राह्यग्राहकलक्षणम् |\nसंक्रान्तं यत्र स्वं धाम स्वसामर्थ्यं च वेत्यपि || ४८ ||\n\nविमलाख्या विमलता ज्ञानशक्ति र्ज्ञताब्जज |\nप्रभ्व्याख्या प्रभुता चैव सत्यसंज्ञा च सत्यता || ४९ ||\n\nनित्याख्या नित्यता चैव प्रकाशाख्या प्रकाशता |\nअनन्तता ह्यनन्ताख्या कला कमलसंभव || ५० ||\n\nसहानुग्रहशक्त्या वै ज्ञेयाऽनुग्रहता परा |\nद्विचतुष्कं कलानां यत् स्वप्रतिष्ठं हि वर्तते || ५१ ||\n\nसंवर्तते परं चैव पुनरेव निवर्तते |\nपरापरविभागेन कलास्त्वेताश्चिदात्मनः || ५२ ||\n\nप्रोक्ताः कमलसंभूत यासामानन्त्यमुत्तमम् |\nयथाक्रमेण सर्वेषां ध्यानमाकर्णयामलम् || ५३ ||\n\nशानत्मुज्झितचेष्टं च सितमन्तर्मुखं स्थितम् |\nआधेयोल्लिङ्गिताकारमाधाराख्यं स्मरेत् प्रभुम् || ५४ ||\n\nकूर्ममुद्रान्वितं कूर्मवक्त्रं निष्ठप्तरुक्मभम् |\nशह्खपझधरं कूर्मं स्वस्तिकेन स्थितं स्मरेत् || ५५ ||\n\nमुञ्चन्तमनिशं तेजो देहाद्भीषणमुत्कटम् |\nतिर्यगूर्ध्वं च धातारं ज्वालाजालमिवोच्च्वलम् || ५६ ||\n\nअनन्तशशिसंकाशमनन्तमथ संस्मरेत् |\nसहस्रफणमालाढ्यं सहस्रभुजभूषितम् || ५७ ||\n\nस्वपाणिसंपुटेनैव शोभयन् स्वान्तभूस्थलम् |\nसितारविन्दशङ्खाक्षसूत्रचक्रकरान्वितम् || ५८ ||\n\nपतनाशङ्किबुद्धेर्वै वित्रस्तमनसस्तु च |\nमा भैरित्यभयं यच्छन्नाब्रह्नभवनस्य च || ५९ ||\n\nनिःशेषरत्नहेमाङ्गां प्राबृट्छ्रियमिवोच्च्वलाम् |\nपझासनेनोपविष्टां ध्यायेत् पझाञ्जलिं धराम् || ६० ||\n\nफुल्लकुन्दावदातं च सितस्निग्धजटाधरम् |\nध्मायमानं सितं शङ्खं मुक्तादामैरलङ्कृतम् || ६१ ||\n\nविस्तीर्णसर्वावयवं विक्षिप्तोरुद्वयं स्थितम् |\nविक्षिप्तजानुपादं च संस्मर्तव्यं पयोनिधिम् || ६२ ||\n\nसुपव्काम्रफलश्यामपाणिपादतलोज्ज्वलम् |\nरक्ताक्षं च तथा विप्रकीर्णकेशं स्मिताननम् || ६३ ||\n\nपझासनेनोपविष्टमलिमालाशताकुलम् |\nपझमुद्रान्वितं पझं सुदीर्घचरणं स्मरेत् || ६४ ||\n\nतुहिनाच्छोपलस्वच्छमुक्ताफलशशिप्रभाः |\nमृगेन्द्रस्कन्धवदना धर्मज्ञानादयश्चतुः || ६५ ||\n\nपझरागप्रवालाग्निसद्दाडिमफलोज्ज्वलाः |\nअन्तर्दयोपरक्ताश्च राजराजेश्वरोपमाः || ६६ ||\n\nद्विरष्टवर्षवद्विद्धि चत्वारो ऽधर्मपूर्वकाः |\nहेमचम्पकखद्योतहरितालदलोज्ज्वलाः || ६७ ||\n\nवाजिवक्त्राः स्मृता वेदाः संपूर्णनरलक्षणाः |\nएवं वृषेन्द्रवदना युगा ब्रह्नन् कृतादयः || ६८ ||\n\nसुपव्काम्रातसीपुष्पनीलाब्जशुकसन्निभाः |\nसर्वे सद्वस्त्रसत्पुष्पसदलङ्करणान्विताः || ६९ ||\n\nशङ्खपझधराः सर्वे वराभयकरास्तु वै |\nआधेयचक्रविन्यस्तमस्तका स्वात्मसिद्धये || ७० ||\n\nसमर्पितान्तःकरणाः परस्मिन् मन्त्रकारणे |\nयुगान्तार्काग्निसङ्काशस्वगोमण्डलमध्यगम् || ७१ ||\n\nस्वमुद्रान्वितपाणिं च वल्गन्तं हेतिराट् स्मरेत् |\nचिन्त्यमव्यक्तपझं च हिमहेमाग्निभास्वरम् || ७२ ||\n\nशान्तमष्टभुजं सौम्यं संस्थितं स्वस्तिकेन तु |\nस्फटिकोपलकान्तिं च चिद्धनं ध्रुवमव्ययम् || ७३ ||\n\nसर्वशक्तिनिधिं ध्यायेदमूर्तं चित्प्रभाकरम् |\nसर्वे स्वविभवान्तस्थास्तत्राधारात्मनो विभोः || ७४ ||\n\nस्वसत्ताभासितं सत्वं गुणसत्वाद्विलक्षणम् |\nविभवं विद्धि विप्रेन्द्र ज्वालौघं कच्छपात्मनः || ७५ ||\n\nस्वभोगं नागनाथस्य भूः क्षितेः काञ्चनी तथा |\nआसारमामृतं दिव्यं वीच्योघैस्तु समन्वितम् || ७६ ||\n\nक्षीरोदकीयविभवं परिज्ञेयमनश्वरम् |\nबीजकोशं सकिञ्जल्कं कमलस्य दलान्वितम् || ७७ ||\n\nधर्माद्यस्य चतुष्कस्य सद्विवेकं सुनिर्मलम् |\nद्वि द्विकस्या धर्मादेरविद्याविभवं महत् || ७८ ||\n\nवाक्प्रपञ्चमहेयं यत् तदृगादिगणस्य च |\nविभवं च कृतादीनां महत्कल्पान्तमात्रुटेः || ७९ ||\n\nचक्रस्य विभवं विद्धि भ्रमं मायाश्रयं हि यत् |\nगौणीवृत्तिरमेया या विभवं प्राकृतं हि तम् || ८० ||\n\nविमलादिकलाजालं पौरुषं विभवं स्मृतम् |\nविभोर्मन्त्रात्मनस्चेदमशेषममरार्चितम् || ८१ ||\n\nआमहन्मन्त्रनाथेब्यो नानामन्त्रगणं हि यत् |\nस्वशक्तिनिचयोपेतं तद्विष्णोः परमात्मनः || ८२ ||\n\nविभवं कमलोद्भूत ज्ञात्वैवं संयजेत् सदा |\nशब्दव्यक्तिस्तदूर्ध्वे तु स्थितार्केन्द्वग्निलक्षणा || ८३ ||\n\nत्रिदीप्तिभास्वरा नाडी त्वव्यक्तध्वनिविग्रहा |\nव्यक्तचक्रत्रयस्योर्ध्वे वर्तते या महामते || ८४ ||\n\nनिःसृता ब्रह्नरन्ध्रेण गता सूर्यपथात् परम् |\nवायुद्वारेण पातालं भित्वा याता स्वगोचरम् || ८५ ||\n\nसङ्कल्पविषयः सर्वस्तद्बद्धः प्रतितिष्ठति |\nसूत्रे मणिगणो यद्वन्मध्यनाडी ह्यतः स्मृता || ८६ ||\n\nलक्ष्यस्थाने तु पूर्वोक्ते तस्यामभ्यन्तरे तु वै |\nसंपुटे शशिसूर्याख्ये निमेषोन्मेषलक्षणे || ८७ ||\n\nतत्राब्जं चार्कमालम्ब्य परा वाग्भ्रमरी स्थिता |\nया सर्वमन्त्रजननी शक्तिः शान्तात्मनो विभोः || ८८ ||\n\nनदन्ती वर्णजं नादं शब्दव्रह्नेति यः स्मृतः |\nअकारपूर्वो हान्तश्च धारा सन्तानरूपधृक् || ८९ ||\n\nनादावसानगगने देवोऽनन्तः सनातनः |\nवरदाभयदेनैव शङ्कचक्राह्कितेन तु || ९० ||\n\nत्रैलोक्यधृतिदक्षेण युक्तः पाणिद्वयेन तु |\nशान्तः संवित्स्वरूपस्तु भक्तानुग्रहकाम्यया || ९१ ||\n\nअनौपम्येन वपुषा ह्यमूर्तो मूर्ततां गतः |\nतस्मादावाहनं कुर्याद्यथा तदवधारय || ९२ ||\n\nस्वशक्त्याधिष्ठितं कृत्वा स्वस्वभावस्वभावया |\nग्राह्यग्राहकरूपाया एवमव्यक्तपुष्करम् || ९३ ||\n\nसमास्ते केवलं शुद्धमीषत्काललवं द्विज |\nसामान्यचिन्मयो भूत्वा सांप्रतं शक्तयः कलाः || ९४ ||\n\nअस्मिता लक्षणं धर्मं स्वकं सम्यङ्निरस्य च |\nमवर्तते तन्निरासात् आनन्दमतुलं द्विज || ९५ ||\n\nस्वप्रकाशमनौपम्यं तमिच्छेन्मन्त्रमव्ययम् |\nपरिच्छेद्यां दिगाद्यैस्तु प्रकाशाकाशवर्तिनीम् || ९६ ||\n\nकृत्वाश्रित्य कलामूर्तिं समनन्तरमब्जज |\nविहायोमध्यदेशं च प्रकाशगहनात्ततः || ९७ ||\n\nधृतिशक्त्यासने स्वेऽथ उपविश्य यथासुखम् |\nविद्यादेहेन सूक्ष्मेण भूतदेहानुकारिणा || ९८ ||\n\nअथानन्दकदम्बं तद्यत्स्वरूपंपृथक् स्थितम् |\nरञ्जयेच्छास्त्रदृष्टेन व्यवहारगतेन च || ९९ ||\n\nस्वकेनालम्बनेनैव देवतालक्षणेन च |\nमणिर्यथा विभागेन नीलपीतादिभिर्युतः || १०० ||\n\nरूपभेदमवाप्नोति ध्यानभेदात्तथा विभुः |\nएवं प्रवर्तते सम्यङ्भन्त्ररूपं परात्मकम् || १०१ ||\n\nहृत्पुण्डरीकमध्यस्थं चैतन्यज्योतिरव्ययम् |\nकदम्बगोलकाकारं विश्वरूपं मणिप्रभम् || १०२ ||\n\nरत्नदीपसमाकारमच्छिन्नप्रसरं महत् |\nश्रोत्रपूर्वैः खरन्ध्रैस्तु रश्मयस्तस्य निर्गताः || १०३ ||\n\nछेद्रपूर्णाद्यथा कुम्भान्महादीपयुताद्द्विज |\nयाति भासां गणो बाह्ये शरीरादेवमेव हि || १०४ ||\n\nमान्त्रो रश्मिसमूहस्तु नाडीभिः प्रसरेद्वहिः |\nअप्रत्यक्षः सदाक्षाणां मन्त्रात्मा यद्यपि द्विज || १०५ ||\n\nतथाऽप्यनेन न्यायेन प्रत्यक्षमुपलभ्यते |\nबहिः स्थितं यद्भूतानां क्ष्मादीनां गुणपञ्चकम् || १०६ ||\n\nतेन तच्चोपलब्धव्यं प्रत्यक्षेण परोक्षकम् |\nतस्य भौमो गुणस्थैर्यं तद्गुणेन हि सा स्थिरा || १०७ ||\n\nपरस्परानुभावेन संवित्तौ तदुपारुहेत् |\nआह्लादो यस्तदीयो हि स तोये चोपलभ्यते || १०८ ||\n\nतौयो गुणस्तु तस्यास्ति कथं स्यादन्यथा मुने |\nस्मृतमात्रेण मन्त्रेण आहलादो मनसो महान् || १०९ ||\n\nरूपात्मना परिणतः स चाग्नौ पारमेश्वरः |\nयो रूपाख्यो गुणश्चाग्नेः स मन्त्रात्मनि तिष्ठति || ११० ||\n\nतेजो विना यतो द्यानं कुत्रचिन्नोपपद्यते |\nस्पर्शधर्मो हि यो वायोः स तदीयो महामुने || १११ ||\n\nयो वायव्यो गुणः सूक्ष्मः स च मन्त्रतनौ स्थितः |\nस चान्तःकरणेनैव संयमे स्यात्तदुत्थितः || ११२ ||\n\nयदाकाशस्य शून्यत्वमस्ति तत् स्यात्तदुद्भवम् |\nस मन्त्रात्मनि संश्लिष्टो गुणो ह्यस्ति महामते || ११३ ||\n\nअग्राह्यत्वाच्च करणैः प्राकृतैर्भावनां विना |\nइत्येवं मन्त्रसामर्थ्यं पुरा ज्ञात्वा यथार्थतः || ११४ ||\n\nसन्निधानं भवेद्येन पूजाकाले ह्युपस्थिते |\nतस्मिन्नङ्गानि विन्यस्य प्राक् संपूर्णगुणानि च || ११५ ||\n\nस्वमन्त्रैरर्चयेदेव स्थानभेदं विना ततः |\nतस्मिन् कदम्बकुसुमसदृशे मन्त्रगोलके || ११६ ||\n\nद्वादशाक्षरमन्त्रेण अभिन्नेन तु सांप्रतम् |\nव्यक्तिमापद्यते तस्माद्ध्येया हृत्पझमध्यगा || ११७ ||\n\nया परा प्रकृतिर्वाणी चिद्रपा निर्मलात्मिका |\nपूरिताध्यक्षभावेन निष्कलेन महात्मना || ११८ ||\n\nशरीरमिव जीवेन स्थूलं सूक्ष्मं द्विलक्षणम् |\nमूलमन्त्रादितः प्राग्वत् सर्वमन्त्रगणस्य च || ११९ ||\n\nकरन्यासं विना देहे न्यासं तस्य च संस्मरेत् |\nसृष्टिसंस्थितिसंहारन्यासं चापि तथाऽचरेत् || १२० ||\n\nततः खाब्जखमध्यात्त्वप्यूर्ध्वस्थात् संस्मरेच्च्युताम् |\nगङ्गां भगवतो मूर्ध्नि तेनामृतजलेन तु || १२१ ||\n\nअर्घ्याद्यखिलभोगानां कार्या वै शुभकल्पना |\nयं यं संकल्पयेद्भोगं तं तं भाव्यसुधामयम् || १२२ ||\n\nपतन्तमम्बराद्वेगादमृतांशुपरिप्लुतम् |\nसाक्षादमृतरूपैस्तु तैस्तैरमृतसंभवैः || १२३ ||\n\nबृंहितं मुदितं मग्नं मन्त्रराट् स्मरेत् |\nततस्तु देवदेवस्य अर्ध्यं दत्वा यथाविधि || १२४ ||\n\nसन्निधिं सन्निरोधं च सांमुख्यं च समाचरेत् |\nहृदयादीनि चाङ्गानि लाञ्छनं कमलादिकम् || १२५ ||\n\nभूषणं च किरीटाद्यं लक्ष्म्याद्याः शक्तयस्तथा |\nगरुडो मूर्तयो वान्या देहे देवस्य याः स्थिताः || १२६ ||\n\nव्यापकस्य तथात्वेन स्वे स्वे स्थाने प्रभात्मकाः |\nतद्देहसंस्थिताः सर्वे पूजनीयाः क्रमेण तु || १२७ ||\n\nपरिवारं विना मन्त्रैः स्वैः स्वैरर्घ्यादिभिर्द्विज |\nलययागो ह्ययं विप्र हृदादिष्वनुकीर्तितः || १२८ ||\n\nतस्माद्धत्कर्णिकाधारे मूर्तौ वा यत्र कुत्रचित् |\nमूलमन्त्रशरीरस्थं परिवारं यजेत् सदा || १२९ ||\n\nयाग एष लयाख्यस्तु संक्षिप्तः सर्वसिद्धिदः |\nमन्त्रराट् कर्णिकामध्ये लक्ष्म्याद्याः केसरादिषु || १३० ||\n\nसाकाराः केवलाः सर्वे यत्र भोगाभिधः स तु |\nकेवलेन च यागेन पृथग्भूतेन नारद || १३१ ||\n\nपूजनं कमलादीनामधिकाराभिधः स तु |\nएवं कृत्वा लयाख्यं तु यागं भोगाभिधं तथा || १३२ ||\n\nततः क्रमाद्यजेद्देवं भोगैरमृतसंभवैः |\nसुसमस्तादिभिः सम्यक्ताम्बूलान्तैर्यथोदितैः || १३३ ||\n\nसर्वं कृत्वा यथायोगं यावदात्मनिवेदनम् |\nमानसान् जयशब्दांश्च कृत्वा विज्ञापयेदिदम् || १३४ ||\n\nस्वागतं तव देवेश सन्निधिं भज मेऽच्युत |\nगृहाण मानसीं पूजा यथार्थपरिभाविताम् || १३५ ||\n\nज्ञात्वा तु सुप्रसन्नं त प्रसादाभिमुखं प्रभुम् |\nविस्तरेण द्विजश्रेष्ठ मानसं यागमारभेत् || १३६ ||\n\nसंकल्पजनितैर्भोगैः पवित्रैरक्षयैः शुभैः |\nसांस्पर्शैरौपचाराख्यैस्तथा चाभ्यवहारिकैः || १३७ ||\n\nमहद्रपैः प्रभूतैस्तु सप्तलोकसमुद्भवैः |\nयथोदितैस्तु विधिवदुत्कृष्टतरलक्षणैः || १३८ ||\n\nएवंविधांस्तु तान् भोगान् सद्भक्त्या विनिवेद्य च |\nसमुच्चरन् धिया मन्त्रं प्रसन्नेनान्तरात्मना || १३९ ||\n\nगजाश्वधेनुयानानि सुवस्त्रालङ्कतानि च |\nनिवेद्यचान्त र्मानानि ग्राहयन्तं स्मरेत्ततः || १४० ||\n\nआत्मानं ससुतान् दारान् सर्वस्वेन समायुतान् |\nनिवेद्य प्रणतो मूर्ध्ना आनन्दाश्रुसमन्वितः || १४१ ||\n\nकामधेनुमयीं मुद्रां मनसा मन्त्रसंयुताम् |\nबध्वा संचिन्तयेद्विष्णोः सर्वकामप्रपूरणीम् || १४२ ||\n\nततो विशेषयजनं कल्पयेदच्युतस्य तु |\nसौवर्णपुष्पसंपूर्णमञ्जलिं संप्रसार्य च || १४३ ||\n\nमूलमन्त्रं समुच्चार्य प्रयत्नैः पूरकादिकैः |\nदीर्घघण्टारवप्रख्यं यावत्तत्संभवावधि || १४४ ||\n\nस्फुरद्रश्मिचयाकीर्णं वह्न्यर्केन्दुशतप्रभम् |\nध्यात्वा नारायणं देवमञ्जलौ सन्निरोधयेत् || १४५ ||\n\nतमञ्जलिं क्षिपेन्मूर्ध्नि तस्मिन् वै मन्त्रविग्रहे |\nअर्ध्यं निवेदयेद्भूयः पुनः पुष्पाञ्जलिं शुभम् || १४६ ||\n\nमुद्रां सन्दर्श्य मूलाख्यां मानसीं जपमारभेत् |\nसंख्याहीनं यथाशक्ति घण्टाख्यकरणेन च || १४७ ||\n\nभोगस्थानगतानां च लक्ष्म्यादीनां क्रमेण तु |\nमनसा दर्शयेन्मुद्रां जपं कुर्यात् सकृत् सकृते || १४८ ||\n\nस्तोत्रमन्त्रैः पवित्रैश्च स्तुत्वा सम्यक् प्रसादयेत् |\nएवं क्रमेण विप्रेन्द्र कृत्वा यागं तु मानसम् || १४९ ||\n\nहोमं तथाविधं कुर्यान्मोक्षलक्ष्मीप्रदं शुभम् |\nनाभिचक्रान्तरस्थं तु ध्यायेद्वह्निगृहं मुने || १५० ||\n\nत्रिकोणं त्रिगुणेनैव अव्यक्तेनावृतं परि |\nध्यानारणिं तु निर्मथ्य चिदग्निमवतार्य च || १५१ ||\n\nसुशुद्धं संस्कृतं दीप्तं सदैवोर्ध्वशिख द्विज |\nवासुदेवात्मकं यस्मात् स वसत्यन्तरात्मसु || १५२ ||\n\nप्रोच्चरेन्मूलमन्त्रं तु यावच्छब्दस्य गोचरः |\nतत्रस्थमाहरेद्दिव्यमाह्लादाज्यामृतं परम् || १५३ ||\n\nब्रह्नसर्पिस्समुद्राद्यन्निस्तरङ्गात् परिच्युतम् |\nगृहीत्वाऽमृतमार्गेण ब्रह्यरन्ध्रेण संविशेत् || १५४ ||\n\nहृदयान्मध्य मार्गेण चिन्मयेन सदीप्तिना |\nप्रोल्लसन्तं स्मरेन्मन्त्रं व्रह्नशक्त्युपबृंहितम् || १५५ ||\n\nस्वकारणाग्नौ नाभिस्थे य ऊर्ध्वेन्धनवत् स्थितः |\nस्वभावदीप्तब्रह्नाग्नौ परितश्चोदरोज्ज्वलम् || १५६ ||\n\nस्मृत्वा यन्त्रं तु तन्मूर्ध्नि पतमानं द्विजाम्बरात् |\nचिन्तयेदा मृतं त्वाज्यं पुरावच्चाहृतं द्विज || १५७ ||\n\nचिदग्निमेवं सन्तर्प्य नाभौ मन्त्रस्वरूपिणम् |\nज्वालाग्रावस्थितं चैव भूयो हृत्पङ्कजे स्मरेत् || १५८ ||\n\nप्रोच्चारयंश्च मन्त्रेशं प्लुतं ध्यानसमन्वितम् |\nकृत्वैवमेकसन्धानं स्थानद्वयगतस्य च || १५९ ||\n\nविण्णोर्मन्त्रस्वरूपस्य नानामन्त्रात्मकस्य च |\nसर्वं तु विन्यसेत् पश्चात्तस्मिन् कर्मकृतं च यत् || १६० ||\n\nतोयपुष्पाक्षतैः पूर्णं भावयेद्दक्षिणं करम् |\nतन्मध्ये निष्कलं मन्त्रं संस्मरेत् किरणाकुलम् || १६१ ||\n\nयागोत्थां फलसंपत्तिं लक्ष्मीरूपां विचिन्त्य च |\nमूलमन्त्रं समुच्चार्य पाणिमध्ये तथा स्मरेत् || १६२ ||\n\nभूयश्च निष्कलं मन्त्रं तस्यामुपरि भावयेत् |\nसशीर्षे जानुनी भूमौ कृत्वा विष्णोर्निवेदयेत् || १६३ ||\n\nप्रसादाभिमुखेनाथ तेन तच्चात्मसात्कृतम् |\nभावनीयं द्विजश्रेष्ठ परितुष्टेन चादरात् || १६४ ||\n\nनिर्वृत्ते पुरुषार्थे तु हृदये बाह्यतोऽपि वा |\nक्रमान्मन्त्रगणं स्मृत्वा यातं मन्त्रेश्वरे लयम् || १६५ ||\n\nमन्त्रव्यक्तिं स्वसंकल्पशक्तावथ शमं नयेत् |\nसह संकल्पशक्त्या वै विद्यामूर्तिं स्वकां ततः || १६६ ||\n\nस्वकलासु लयीकुर्यात् कलाजातं तथाऽत्मनि |\nप्राग्वदानन्दसन्दोहपरिपूर्णं तु जायते || १६७ ||\n\nबहिर्यजामीति यदा संकल्पं मनसा कृतम् |\nतदा संहृत्य तां व्यक्तिमास्ते मध्याह्नसूर्यवात् || १६८ ||\n\nविसर्जयेन्नतं यावन्न कृता बाह्यतः क्रियाः |\nन्यसनीयो ह्यसौ यस्मान्मण्डलादिषु वस्तु षु || १६९ ||\n\nसृष्टिकमेण संहृत्य आधारं यत् पुरोदितम् |\nज्ञानिनां विगलत्येष स्वभावात्तत्ववेदिनाम् || १७० ||\n\nनिष्कियाणां महाबुद्धे निष्पन्नानां स्वकर्मणा |\nविकासमेति चान्येषां नित्याकाररतात्मनाम् || १७१ ||\n\nमन्त्रक्रियारतानां च नानात्वेना समात्मनाम् |\nधृतमच्युतशक्त्या वै ह्यपरिच्युतसत्तया || १७२ ||\n\nसद्वि कल्पस्वरूपं च विश्वासनमिदं द्विज |\nविधृतं विभुना व्याप्तं स्वसामर्थ्येन यद्यपि || १७३ ||\n\nतत्रापि तच्छरीराणां जीवानां तन्निवासिनाम् |\nस्वशक्त्यानुगृहीतानां तमाक्रम्य महामते || १७४ ||\n\nनानामन्त्रात्मना त्वास्ते तस्मिन्नानाविधात्मनि |\nइत्येवमुक्तमाधारस्वरूपं हि यथा स्थितम् || १७५ ||\n\nजायते यत्परिज्ञानात् कर्मिणां कर्मसंक्षयः |\nअयं यो मानसो यागो ज्वरव्याधिलयापहः || १७६ ||\n\nपापोपसर्गशमनो भवाभावकरो द्विज |\nसतताभ्यासयोगेन देहपातात् प्रमोचयेत् || १७७ ||\n\nयस्त्वेवं परया भक्त्या सकृदाचरते नरः |\nक्रमोदितेन विधिना तस्य तुष्याम्यहं मुने || १७८ ||\n\nयाजकानां च सर्वेषां प्रधानत्वेन वर्तते |\nतारयेत् स्वपितॄन् सर्वान् यातानेष्यांश्च साम्प्रतम् || १७९ ||\n\nकिं पुनर्नित्ययुक्तो यस्तद्भावगतमानसः |\nमन्त्राराधनमार्गस्थः श्रद्धाभक्तिसमन्वितः || १८० ||\n\nन तस्य पुनरावृत्तिः स याति परमं पदम् |\nज्ञात्वैवं यत्नतो नित्यं कुर्याद्यागं तु मानसम् || १८१ ||\n\nइदं रहस्यं परमं मयोक्तं तेऽद्य नारद |\nनाशिष्याणां च वक्तव्यं नाभक्तानां कथंचन || १८२ ||\n\nअत्यन्तभवभीतानां भक्तानां भावितात्मनाम् |\nइदं रहस्यं वक्तव्यं सम्यग्भावं परीक्ष्य च || १८३ ||"
}