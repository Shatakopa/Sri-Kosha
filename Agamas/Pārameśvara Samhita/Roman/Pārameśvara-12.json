{
    "filename": "Pārameśvara-12.txt",
    "content": "śrīḥ |\n\ndvādaśo'dhyāyaḥ |\n\nsanakaḥ |\njāte hyākasmike lope sadvyāpārasya nityaśaḥ |\nsnānādiyoganiṣṭhasya tathā naimittikasya ca || 1 ||\n \nvatsarotsavaniṣṭhasya vividhasya mahāmate |\nkṛcchracāndrāyaṇādīnāṃ sadvṛttānāṃ tathaiva ca || 2 ||\n \ncaturṇāmāśramasthānāṃ varṇānāṃ ca striyastathā |\nśreṣṭhamadhyamavittānāṃ nyū nānāmapi tatvataḥ || 3 ||\n \nbhaktānāṃ puṇḍarīkākṣe śraddhāsaṃyamasevinām |\nyāvajjīvāvadhiṃ kālaṃ tatpūjākṛtacetasām || 4 ||\n \nsākṣāttanmantraniṣṭhānāṃ yathāvanmunipuṅgava |\npātatrāṇamupāyaṃ tu śrotumicchāmi sāmpratam || 5 ||\n \nkṛtena yena bhaktānāṃ jāyate kṛtakṛtyatā |\nśāṇḍilyaḥ |\nvakṣye samyaṅmahābuddhe sāramuddhṛtya sarvataḥ || 6 ||\n \nsarvalokahitārthāya sāvadhānena cetasā |\nlopa buddhiṃ vinā yasya bhogānāmapyasaṃbhavaḥ || 7 ||\n \nsāmarthyena vinā yasya kṛcchrādīnāṃ varicyutiḥ |\njvarādivyādhidoṣeṇa jātaṃ yasyāhnikakṣayam || 8 ||\n \ncāturmāstasya cāprāptiḥ yasya svātantryato vinā |\ntasya tasya mahābuddhe śrṛṇu yadvihitaṃ hitam || 9 ||\n \nsāṃsparśikānāṃ bhogānāṃ mātrāvittaṃ hi pūraṇam |\nhṛdayaṅgamasaṃjñānāmannaṃ ca haviṣā plutam || 10 ||\n \naupacārikabhogānāṃ bījāni vividhāni ca |\nkṛcchracāndrāyaṇādīnāṃ vratānāṃ paripūrakaḥ || 11 ||\n \nviśeṣārcanasaṃyuktaścāturmāsyasya saṃyamaḥ |\nsautraṃ pratisaraṃ citraṃ muktāhāropamaṃ śubham || 12 ||\n \nśamaṃ nayati bhaktānāṃ sarvadā lopamāhnikam |\nyathāśvamedhaṃ viprāṇāṃ sarvecchāparipūrakam || 13 ||\n \nrājasūyaṃ nṛpāṇāṃ ca bhaktānāṃ bhūṣaṇaṃ tathā |\nbhūṣaṇānāṃ yathā madhye kaustubhaṃ varabhūṣaṇam || 14 ||\n \njñeyaṃ pavitrakaṃ tadvadbhogajālasya cāntare |\nyat pūrayati bhaktānāṃ vyāpāraṃ pārameśvaram || 15 ||\n \nbhogamokṣāptaye śaśvadbhodastasmāttu ko'dhikaḥ |\nbhaktānāṃ satataṃ bhaktyā sālokyaṃ vidadhāti vai || 16 ||\n \nsāmīpyaṃ sādhakānāṃ ca nānāsiddhisamanvitam |\nsāyujyaṃ sādhakendrāṇāṃ svamantrātmani yacchati || 17 ||\n \ntaduttarāyaṇe'tīte cāturmāsyasya madhyataḥ |\nkuryācchubhe dine vipra sarvadoṣavivarjite || 18 ||\n \nkālo'pi trividhaḥ proktaścāturmāsyopalakṣitaḥ |\nāṣāḍhapañcadaśyāstu yāvadvai kārtikasya ca || 19 ||\n \nsaṃpūrṇacandradivasaṃ taṃ kālaṃ cāndramantimam |\nākarkaṭakasaṃkrāntestulābhogakṣayāvadhi || 20 ||\n \nkālaṃ tamaṣṭapakṣaṃ ca sauraṃ madhyamasaṃjñitam |\nekādaśyādi vā'nto yaścāturmāsyopalakṣitaḥ || 21 ||\n \nkālaṃ taṃ vaiṣṇavaṃ viddhi tūttamaṃ sarvasiddhidam |\naprāpterasya kālasya tvantarāyeṇa kenacit || 22 ||\n \nnirvāhaṇīyo hyaparaḥ kālaścāndrāyaṇādinā |\nsampādyaṃ caiva tanmadhye vidhivadyāgapūrakam || 23 ||\n \nprāvṛṭkāle pravṛtte tu trailokyodaravartinām |\nmanuṣyāmarasiddhānāṃ kartavyaṃ cāgravartinām || 24 ||\n \npravartante hi vai yena śraddhayā vatsaraṃ prati |\nmahatyasmin mahābuddhe vyāpāre pārameśvare || 25 ||\n \nvibhoḥ śayanasaṃsthasya kāle puṣpaphalākule |\ngagane lambamāne tu sabalākairvalāhakaiḥ || 26 ||\n \nkumudotpalakalhārairbhūṣite vasudhātale |\nvanopavana udyānairharite śādvalādikaiḥ || 27 ||\n \nśālisasyādikairyukte palvalodakaśobhite |\npavitrakaṃ kṛtaṃ viṣṇoranantasyātituṣṭidam || 28 ||\n \ntasmādyatnena tat kuryāccāturmāsyasya madhyataḥ |\nśrāvaṇyāṃ śuklapakṣe tu dvādaśyāṃ dvijasattama || 29 ||\n \nādāvante tathā kuryādadvādaśīṣvakhilāsu ca |\nsaṅkrāntiṣu ca sarvāsu paurṇamāsīṣu vā dvija || 30 ||\n \namāvāsyāsvaśeṣāsu tṛtīyāsu tathaiva ca |\nnabhasyeṣu ca rohiṇyāmaṣṭamyāṃ ca mahāmate || 31 ||\n \nprathamā ca dvitīyā ca pañcamī ca trayodaśī |\ndaśamyekādaśītyevametāsvapi yathāruci || 32 ||\n \nkṛṣṇapakṣe'praśastāḥsyuḥ śuklapakṣe viśeṣataḥ |\ncandro gurussitaścāndro jñeyāstvete śubhapradāḥ || 33 ||\n \npavitrārohaṇādau tu nakṣatrāṇi śrṛṇuṣva me |\ntryuttarāsu ca revatyāmaśbinyāṃ bharaṇīṣu ca || 34 ||\n \npunarvasau tathā haste rohiṇyāṃ śravaṇe'pi ca |\nvaiṣṇaveṣvatha ṛkṣeṣu tatkṣaṇeṣvakhileṣu ca || 35 ||\n \ncāturmāsyasya kālasya tūtthānadvādaśī tu yā |\nṣaḍaśītimukhā divyā tasyāmāropayettu yaḥ || 36 ||\n \npavitrakaṃ jagadyoneḥ sa pavitrīkaroti ca |\natītāṃ vartamānāṃ ca eṣyāṃ svakulasantatim || 37 ||\n \ntatra sannihitaḥ sākṣānnānānirmāṇavigrahaiḥ |\nbhaktānāṃ puṇḍarīkākṣaḥ paramātmācyuto hariḥ || 38 ||\n \nyadyapyevaṃ mahābuddhe bhaktānāṃ nityameva hi |\nnārāyaṇastu mantrātmā sthitaḥ sannihitaḥ svayam || 39 ||\n \ntathāpi balavattā vai tattithestatra karmaṇi |\nsannidhiṃ bhajate yena mantriṇāṃ mantrarāṭ prabhuḥ || 40 ||\n \ngrīṣmakālaṃ samāsādya yathārkastīkṣṇatāṃ brajet |\nsvarūpamajahanneva sannidhānataraṃ vibhoḥ || 41 ||\n \nsatpātradeśakālānāmāsṛṣṭeḥ sthitaye tu vai |\nataḥ pavitrakaṃ tasyāmanyasyāṃ tadasambhavāt || 42 ||\n \nkāryaṃ kriyāparairbhaktyā sākhaṇḍā yena jāyate |\npavitrārohaṇaṃ viṣṇorvarjayeditareṣu ca || 43 ||\n \nprāsādasyāgrataḥ kuryāttadarthaṃ maṇṭapaṃ dvija |\nprathamāvaraṇe vāpi dvitīyāvaraṇe'pi vā || 44 ||\n \ntṛtīyāvaraṇe vātha caturthe pañcame'pi vā |\nagrālābhe tadanyatra yathāvāñchitadiggatam || 45 ||\n \ncaturaśraṃ samaṃ vāpi prākpaścimadigāyatam |\nsaumyayāmyāyataṃ vāpi karturicchānurūpataḥ || 46 ||\n \ntathā prāgānanaṃ yadvā yathābhimatadiṅmukham |\ndvāviṃśatidhanurmānaṃ maṇṭapaṃ cottamaṃ bhavet || 47 ||\n \naṣṭādaśadhanurmānaṃ maṇ‍ṭapaṃ madhyamaṃ bhavet |\nadhamaṃ dvādaśadhanurmānaṃ syādathavā dvija || 48 ||\n \npañcahastāt samārabhya dvidvihastavivardhanāt |\ntrisaptakaraparyantaṃ mānairnavavidhaṃ bhavet || 49 ||\n \nyadvottamaṃ daśakaraṃ madhyamaṃ cāṣṭahastakam |\nṣa़ḍddastamadhamaṃ vidyāt kṣudraṃ hastatrayāyatam || 50 ||\n \ntriṃśatkarāvasānaṃ vā ṣaṭkarāt pañjaviṃśatiḥ |\nekaṃ saṃgṛhyamāneṣu hyeṣu vittānurūpataḥ || 51 ||\n \nsopapīṭhamadhiṣṭhānaṃ kevalaṃ vā masūrakam |\nadhiṣṭhānoparistambhaṃ prastaraṃ ca trivargakam || 52 ||\n \nkapotavṛtisaṃyuktaṃ yadvoktākṛtivarjitam |\nekatripañcasaptādibhittibhedaiḥ samāvṛtam || 53 ||\n \npratyaṅgoktairalaṅkārairyuktaṃ vā tadvivarjitama |\nśilayeṣṭakayā vāpi pkayā vāpyavkayā || 54 ||\n \nekadvāraṃ caturdvāraṃ yadvā dvāradvayānvitam |\nbittiyuktamayuktaṃ vā koṇabhittiyutaṃ tu vā || 55 ||\n \nkevalaṃ vā prapāmātramuktalakṣaṇavarjitam |\nkṣiprakarmaprasiddhyarthaṃ śarakāṣṭhamayaṃ śubham || 56 ||\n \ngavākṣakānvitaṃ caiva dvāraistu paribhūṣitam |\nchannaṃ vitānakenordhve prākāraṃ parikalpayet || 57 ||\n \nkṣetrasaṅkocavistārau karturicchānurūpataḥ |\nśilpaśāstrānusāreṇa kṛtvaivaṃ maṇḍapaṃ dvija || 58 ||\n \nyāgārthaṃ suśubhaṃ vipra tanmadye'tha prakalpayet |\ndṛḍhāṃ samāṃ tadākārāmīṣat prāguttaraplavām || 59 ||\n \nprochritāṃ ca viśeṣeṇa sthalāṃ darpaṇasannibhām |\nsāmānyā na bhavedyena medinīmaṇṭapasya tu || 60 ||\n \ndvidvikenāṅgulīnāṃ tu pronnateryāvadaṣṭakam |\nekavṛddhyālpamānānāṃ yāgānāṃ tu sthalāṃgaṇam || 61 ||\n \nnavāṅgulonnatestāvadyāvatpañcadaśāhgulam |\npronnatatvaṃ sthalānāṃ ca madhyamānamitātmanām || 62 ||\n \ncaturviṃśatyaṅgulāntamuchrāyaṃ ṣoḍaśāṅgulāt |\nprāguktavṛddhyā kartavyaṃ jyeṣṭhamānamitātmanām || 63 ||\n \netaducchrāyamānaṃ ca kathitaṃ te sthalāsu ca |\npādamardhaṃ tu hastaṃ vā bistārāt sarvadikṣu vai || 64 ||\n \nsthalānāmiṣṭakādyaiśca cinvīyāt prathamaṃ tataḥ |\nmṛdā sampūrya tanmadhyamīṣadvālukayānvitam || 65 ||\n \nparikṣya keśakīṭādīnākoṭya tadanantaram |\nyāvadbhavati pūrvoktalakṣaṇaṃ vā viśeṣataḥ || 66 ||\n \nsthalāṃ madhyonnatāṃ ramyāṃ saptāhaṃ saṃparīkṣya sā |\nna dadāti yathābhedaṃ yāgayogyā bhavettadā || 67 ||\n \ntadūrdhve vedikāṃ kuryāt anekacaraṇānvitām |\ntoraṇaiśca samāyuktāṃ vibhavecchānurūpataḥ || 68 ||\n \npāvanairyajñakāṣṭheśca sudṛḍhaiḥ saralaiḥ samaiḥ |\nyathālakṣaṇayuktāni toraṇāni caturdiśi || 69 ||\n \ndvārāṇāṃ bāhyato vipra tadantarvā niyojayet |\ntrīṇi trīṇyathavā samyagekaikasyāṃ nyaseddiśi || 70 ||\n \nbuddhvā maṇṭapavistāraṃ pañcakaṃ saptakaṃ tu vā |\netāni hemaratnādyaiścitrayedvibhave sati || 71 ||\n \nśrīvṛkṣodumbaravaṭaplakṣotthairathavā dvija |\npūrvādyuttaraparyanta toraṇānāṃ catuṣṭayam || 72 ||\n \ncatuṣṭayaṃ caturdikṣu hyeṣāmekaikameva vā |\ntoraṇānāṃ samucchrāyastambhāyāmasamaḥ smataḥ || 73 ||\n \nstambhadvayāntarasthena mānena syāttu vistṛtiḥ |\nstambhamastakamānena sādhikena sadaiva hi || 74 ||\n \ntaddaṇḍau vinyasedabhūmau stambhābhyantaragā sthitiḥ |\nsadaiva dṛksvarūpāṇāṃ kāryā vedavidāṃvara || 75 ||\n \ndvārāṇāṃ bāhyato vipra toraṇānāṃ yathā sthitiḥ |\ntalācchikharaparyantaṃ mānamuchrāyatastadā || 76 ||\n \nsārdhaṃ samaṃ vā dviguṇaṃ taddaṇḍeṣu ca bhūgatam |\ncakradvitayamadhyasthaṃ pakṣamaṇḍalamaṇḍitam || 77 ||\n \ntoraṇe toraṇe kuryādgaruḍaṃ cordhvasaṃsthitam |\nmatsyādīnavatārāṃśca prādurbhāvānanekaśaḥ || 78 ||\n \ncitroditena vidhinā caturdikṣu samālikhet |\nmunisiddhāmaravrātairanekādbhutadarśibhiḥ || 79 ||\n \ndvīpācalavanodyānairbahubhirmṛgayūthapaiḥ |\nsaraḥsārasakalhārairjalakrīḍāparānvitaiḥ || 80 ||\n \nkhecarairaṅganāyuktairnṛpairvidyādharādikaiḥ |\npraśāntamānasairviprairātmadhyānaparāyaṇaiḥ || 81 ||\n \nevamādyairanantaiśca vyāpāraiścitrasaṃbhavaiḥ |\ntadyāgaveśma sakalaṃ rañjanīyaṃ prayatnataḥ || 82 ||\n \nkuryāt sudhāviliptaṃ vā bhūṣayettadanantaram |\ndarpaṇaiścāmarairvastrairdukūlairvividhojjvalaiḥ || 83 ||\n \nghaṇṭābhirardhacandrādyairātapatrairmanoharaiḥ |\nprocchritaiḥ kadalīpūgairdrumāṅgaiḥ pāvanairdṛḍhaiḥ || 84 ||\n \nmadhvājyadadhisatkṣīrasaṃpūrṇaiḥ kāṃsyabhājanaiḥ |\nśālitaṇḍulapātraiśca sahiraṇyaiḥ phalaiḥ śubhaiḥ || 85 ||\n \nlājasiddhārthakairbījabhājanaiḥ ṣaḍrasānvitaiḥ |\nsatsugandhaistvagelādyaiḥ parṇaiḥ pūgaphalaistathā || 86 ||\n \nmadhūkabadaradrākṣā ikṣubhistriphalaiḥ phalaiḥ |\nyathartuprabhavaiḥ puṣpairvahubhiḥ prakarīyakaiḥ || 87 ||\n \nityevamādyairvividhairbhogapūgaistu pāvanaiḥ |\npavitreṇa vitānena susitenojjvalena vā || 88 ||\n \ncakrāmburuhacihnena bhūṣayecca tadūrdhvataḥ |\nstambhān saṃveṣṭayet paścāddukūlairvividhaiḥ pṛthak || 89 ||\n \nprāguttarādidigbhāgādyāvatkoṇaṃ ca mārutam |\nsitādivarṇabhedotthāḥ patākāstatra yojayet || 90 ||\n \nevaṃ rāgavibhāgena pratyagbhāgācca vai punaḥ |\ndakṣiṇāśāvadhiryāvaddvitīyaṃ ca catuṣṭayam || 91 ||\n \nekaiva sarvavarṇā ca nābhau kāryā vitānake |\nbāhyato vedikāyāstu maṇḍapasya digaṣṭake || 92 ||\n \nvahnikoṇāt samārabhya yāvatkoṇaṃ tu śāṅkaram |\nsitāruṇaṃ ca pītaṃ ca kṛṣṇaṃ kuryāccatuṣṭayam || 93 ||\n \nbhūyaścottaradigbhāgādyāvaddikpaścimā dvija |\ntathāvidhaṃ catuṣkaṃ tu dhvajānāṃ parikhīrtitam || 94 ||\n \nrājapāṣāṇavarṇābhaṃ cakrapakṣīśvaropagam |\nvaijayantītrayaṃ kuryāttoraṇe pūrvadiksthite || 95 ||\n \ndakṣiṇe sphaṭikābhaṃ tu āpye sindūravarcasam |\nhemābhaṃ cottare kuryāttoraṇe dhvajakatrayam || 96 ||\n \ncatuṣkeṇa patākānāṃ yuktaṃ śvetādikena ca |\nekaikaṃ toraṇaṃ vātra tritayaṃ pañcakaṃ tu vā || 97 ||\n \nardhena toraṇāyāmāt patākānāṃ ca dīrghatā |\nevaṃ tvabhinavaṃ kṛtvā yāgārthaṃ maṇḍapaṃ dvija || 98 ||\n \nsnapanādyutsavāntasya vaiśeṣikagaṇasya ca |\npurā prakalpitaṃ vātha maṇḍapaṃ bhūṣayettadā || 99 ||\n \nevaṃ kṛte tataḥ paścādvedikāṃ toraṇaiḥ saha |\nvilipya candanādyaistu gandhavarṇojjvalaiḥ kramāt || 100 ||\n \ncandanena samālabhya vedikāṃ kevalena ca |\nbāhlīkabhāvitenaiva tenaivādyaṃ ca toraṇam || 101 ||\n \nliptaṃ mṛgamadenaiva kuryāddakṣiṇadiggatam |\ntuṣāradhūlīdhavalaṃ paścimaṃ kārayettataḥ || 102 ||\n \nkuṅkumena samālabhya kevalenottare sthitam |\nkṣīreṇa candanenaiva kuṅkumena kṛtāṃ sthalām || 103 ||\n \nrajanīcūrṇayuktena harībereṇāmbunā saha |\npuṇyagandhauṣadhībhistu dvārāṇāṃ maṇḍapāvanim || 104 ||\n \ntatastu vividhairdhūpairbahubhirdhūpayeddvija |\ntatastiraskariṇyā tadveṣṭayet sarvato bahiḥ || 105 ||\n \nmaṇḍapasyottare bhāge kuryāt kuṇḍa puraiva tu |\nyadvā dvija tato'nyatra yāgāgrasthā ca varjyadik || 106 ||\n \ndiktraye'bhimatā yā dik kuryādanalamaṇḍapam |\ndhūmanirgamanopetaṃ nānākuṇḍabibhūṣitam || 107 ||\n \nsārdrai śca supalāśaiśca suyuktaṃ torāṇādikaiḥ |\nyadvā pacanagehe tu kuṇḍaṃ kuryāt salakṣaṇam || 108 ||\n \nanyannaimittikārthaṃ tu purā klṛptaṃ tu vā bhavet |\nevaṃ kṛte tataḥ kuryāt sambhāragrahaṇaṃ dvija || 109 ||\n \nsaptame pañcame vāpi vāsare karmavāsarāt |\npūrvaṃ kṛtvāṅkurāro paṃ tataḥ karma samārabhet || 110 ||\n \ntataḥ praveśayettasmin sambhārān yāgamaṇḍape |\ndaśamyāṃ dvijaśārdūla yatkiñciccopayujyate || 111 ||\n \nbhūṣaṇādi tataḥ kuryādyathā tadavadhāraya |\nteṣāṃ tu dvividhaṃ rūpaṃ sūkṣmasthūlavibhedataḥ || 112 ||\n \nsarvabhāvena bhaktānāṃ yat pālayati sarvadā |\nmanovākcittajaṃ kṛtsnaṃ vyāpāraṃ śubhalakṣaṇam || 113 ||\n \nparijñeyamatastasmāt svarūpaṃ tasya yādṛśam |\nphalameti ca vai yena bhaktānāṃ tatsamāpanāt || 114 ||\n \nyadacchinnaṃ jagadyoneranantaprasaraṃ sitam |\nvicchedamakṛtajñānāmeti nānātmanā svayam || 115 ||\n \njagatsūtraṃ tu tadviddhi hemasūtrādinā tu vai |\nṣāḍguṇyamahimānaṃ yaddhatte pratisarātmanā || 116 ||\n \njñānarāgoparaktaṃ tu yuktaṃ kāryaistu vīryajaiḥ |\ntaijasairāvṛtaṃ mantrairbalenāvasitaṃ pari || 117 ||\n \naiśvaryamupacāre tu sampattau śaktito'vyayam |\nevaṃ pavitrakaṃ tāvat parijñātaṃ jagatprabhoḥ || 118 ||\n \nbrahnaṇyadhipatau viṇṇau tathākāre pratiṣṭhite |\nbhaktyā ca vidhivaddattaṃ dadāti bhagavatpadam || 119 ||\n \nsthūlasya vyatiriktasya vyavahārapadasthitaiḥ |\npadārthaiḥ kalpanīyā ca yathā tadavadhāraya || 120 ||\n \nsūkṣmaṃ dṛḍhaṃ sitaṃ śrlakṣaṇaṃ sūtraṃ brahnaprasūtayā |\nvinirmitaṃ kumāryā vā vṛddhayā vā vinītayā || 121 ||\n \nśuddhayā vā vidhavayā sampāditamathāpi vā |\nkṣaumaṃ vā paṭṭajaṃ vāpi keśaromādivarjitam || 122 ||\n \nyathālabdhaṃ samādāya samyak prakṣālya vāriṇā |\ntasya śuddhiṃ purā kṛtvā dahanāpyanena ca || 123 ||\n \navalokya smaranmūlaṃ viniṣpādya caturguṇam |\ncāturātmyavyapekṣāyāmathavāṣṭaguṇaṃ dvija || 124 ||\n \nprabhavāpyayabuddhyā tu bhedabhinnopalakṣitam |\nkeśavādiṣvadhiṣṭhātṛbhāvena tricaturguṇam || 125 ||\n \ntantubhirviṣamairviṣṇoḥ samasya parivarjayet |\npāvitrikī kriyā yasmādviṣamā sā na kasyacit || 126 ||\n \npavitrakāṇi kāryāṇi tantubhistaiḥ sutānitaiḥ |\nmūlamantrādimantrāṇāṃ sarveṣāṃ munisattama || 127 ||\n \nkumbhasthamantramūrteḥ prāk kalpayedbhūṣaṇaṃ dvija |\nadhyardhaśamajairvyāsāddhārākāraiśca tantubhiḥ || 128 ||\n \nśatenāṣṭottareṇādyaṃ dviguṇena dvitīyakam |\ntriguṇena tṛtīyaṃ tu vyāsamevaṃ tu tannayet || 129 ||\n \nṣaṭtriṃśadgranthikaṃ cādyaṃ dvitīyaṃ dviguṇaṃ smṛtam |\ntṛtīyaṃ triguṇaṃ kuryādevameva mahāmate || 130 ||\n \nmaṇḍalasthasya ca vibhostathā vahnigatasya ca |\nbimbasthasya pavitrāṇāṃ viśeṣamavadhāraya || 131 ||\n \nmālākṛtiṃ ca śirasi yathecchagranthipūrvakam |\ndvitīyamaṃsayoryāvallambitaṃ jānumaṇḍale || 132 ||\n \nmūrdhnaḥ pādāvadhiryāvattṛtīyamiti vistṛtam |\nāmūrdhnaḥ pīṭhaparyantaṃ vanamālāpavitrakam || 133 ||\n \npṛthakpīṭhasya vai kuryāt svapramāṇena śobhanam |\nbimbapratisarāṇāṃ ca vpāsaścāniyataḥ smṛtaḥ || 134 ||\n \nsūtramānaṃ ca pūrvoktaṃ dviguṇaṃ sati saṃbhave |\ntriguṇaṃ vā muniśreṣṭha vanamālākhyabhūṣaṇam || 135 ||\n \naṣṭotteraṇa sūtrāṇāṃ sahasreṇa samanvitam |\nyadvā tadardhaṃ pādaṃ vā kuryādvittānurūpataḥ || 136 ||\n \nlepabhittipaṭasthe tu mūlabimbe yadā dvija |\nkuryādutsavabimbasya bhūṣaṇānāṃ tu ṣañcakam || 137 ||\n \ntadāpi mūlabimbasya bhūṣaṇānyapi pūrvavat |\nklapayedādyapūrvāṇi bimbapratisareṣu tu || 138 ||\n \nvibhave devadeveśaṃ hārapañcasamanvitam |\nnānākārāṇi tantūni muktāhārasamanvitam || 139 ||\n \ntryaṅgulāntaritā deyāḥ sarveṣāṃ granthayaḥ samāḥ |\nsaṅkhyānena vinā samyaṅmātuluṅgopamāḥ śubhāḥ || 140 ||\n \naṣṭottaraśatagranthisaṃyuktā vanamālikā |\ncatuḥ sthānāvatīrṇasya vibhorāmantraṇāya ca || 141 ||\n \npavitramādyasadṛśamekaikaṃ vā dvayaṃ dvayam |\nsarveṣāṃ karmabimbānāṃ tathā vai gopurādiṣu || 142 ||\n \nsthitānāṃ mantrabimbānāṃ bhajatāṃ sannidhiṃ sadā |\nuttamādīni sarvāṇi kuryādvai mukhyakalpane || 143 ||\n \nprakalpayet tatsadṛśaṃ madhyamenottamena vā |\ndvitayaṃ dvitayaṃ vāpi hyekaikaṃ vānukalpane || 144 ||\n \naṅgānāmapyupāṅgānāṃ lāñchanānāmapi dvija |\nbhūṣaṇānāṃ ca śaktīnāṃ tathaiva vihageśituḥ || 145 ||\n \nprāgvattrīṇyathavā dve dve hyekaikaṃ vāthavā dvija |\nyathecchamānasaṃkhyotthaiḥ sūtraistu parikalpayet || 146 ||\n \nsūtrabhramasamopetairgabhairbhūṣaṇasañcayam |\nanyeṣāṃ maṇḍalāṅgānāṃ devānāṃ vibhave sati || 147 ||\n \npavitrakagaṇaṃ kuryādyatheccagranthitantubhiḥ |\ntathaiva viṣvaksenādeḥ parivāragaṇasya ca || 148 ||\n \nmantrāstrakumbhayordve vai hyekaṃ vai maṇḍalasya ca |\ndvayaṃ ca kuṇḍānalayoḥ śāstrapīṭhasya ca dvayam || 149 ||\n \nlipervāktatvabhūtasya śabdatatvasya ca prabhoḥ |\nghaṇṭākṣasūtrapūrvāṇāṃ kriyāṅgānāṃ mahātmanām || 150 ||\n \nbalipīṭhādidevānāṃ deśāntaranivāsinām |\ngurvādīnāṃ caturṇāṃ tu harivīpsāpralāpinām || 151 ||\n \ndvijottamādivarṇānāṃ nityamacyutabhāvinām |\ngṛhasthabrahnacārīṇāṃ yatīnāṃ vanavāsinām || 152 ||\n \nvṛddhānāṃ janakādīnāṃ bhagavattatvavedinām |\nbandhūnāṃ bhrātṛpūrvāṇāṃ nārāyaṇaratātmanām || 153 ||\n \njāyāyā bhaktinamrāyā ratāyā arcane hareḥ |\nsambandhināṃ ca mitrāṇāṃ bhagavaddhāmasevinām || 154 ||\n \ntaduttarasahāyānāṃ cāturātmyābhilāṣiṇām |\nbhṛtyānāṃ svānukūlānāṃ puruṣottamayājinām || 155 ||\n \nvṛddhaye yogyatāyaiva pavitrīkaraṇāya ca |\nyathābhimatamānaistu tantubhirgranthibhistathā || 156 ||\n \nkuryāt pavitranicayamathavā munisattama |\ngurvādīnāṃ caturṇāṃ tu yatīnāṃ ca kuṭumbinām || 157 ||\n \nkramāccaturviṃśatibhiḥ sūtraiḥ ṣoḍaśabhistathā |\ntato dvādaśabhiścaiva aṣṭābhiḥṣaṭtribhistathā || 158 ||\n \npavitrakāṇi kāryāṇi granthayaḥ sūtrasaṃkhyayā |\nārādhakasya ca guroḥ kuryādve bhūṣaṇadvayam || 159 ||\n \nsthūlakalpamidaṃ proktaṃ sūkṣmakalpamataḥ śrṛṇu |\nśiraḥpramāṇenārcāyā bhūṣaṇaṃ prathamaṃ smṛtam || 160 ||\n \ncatuḥśatena sūtrāṇāṃ dvātriṃśadbhistathādhikaiḥ |\nsūtrāvartaiśca susamaiḥ parikalpya suśobhanam || 161 ||\n \nsaptaviṃśatpramāṇena datvāsmin granthisañcayam |\nkarmādūrdhvagataṃ nābhipramāṇena pavitrakam || 162 ||\n \nparikalpya dvitīyaṃ ca sūtrāṇāṃ munisattama |\nśatatrayeṇa ca tathā caturviṃśadbhireva ca || 163 ||\n \ndviguṇairgranthinicayairanugarbhaṃ tu tat smṛtam |\nskandhadeśāt samārabhya yāvatpādadvayāvadhi || 164 ||\n \nnetrasūtraistribhāgonaiḥ sūtragrāmaiśca kalpayet |\ntriguṇairgranthinicayaistato |़nyaddvijasattama || 165 ||\n \naṣṭottareṇa sūtrāṇāṃ śatena granthibhistathā |\nśiraḥ pūrvāvatārādau yāvatpīṭhaṃ tu vaiṣṇavam || 166 ||\n \nsūtrairgranthigaṇaiścaiva garbhaistu vividhaistataḥ |\nmaṇḍalasya pramāṇena kuryāccānyaccatuṣṭayam || 167 ||\n \nprathamaṃ pajhamānena nābhimānaṃ dvitīyakam |\naratulyaṃ tṛtīyaṃ syāccaturthaṃ nemibhiḥ samam || 168 ||\n \nekāśītibhirāvartaiḥ sūtrāṇāṃ dvijasattama |\nagneḥ kuṇḍapramāṇena granthibhistāvadeva hi || 169 ||\n \nbhūṣaṇatritayaṃ kuryādyathāyogaṃ mahāmate |\naṣṭottaraśatādardhaiḥ sūtraistadgranthibhistathā || 170 ||\n \nbhūṣaṇaṃ susamaṃ caiva suśubhaṃ parikalpayet |\ndvijendra dvijamukhyānāṃ brāhnaṇānāṃ tadardhataḥ || 171 ||\n \nmukhyametat smṛtaṃ kalpamanukalpamidaṃ śruṇu |\naṣṭādhikena sūtreṇa śatena prathamaṃ tvidam || 172 ||\n \ncaturbhāgonamaparaṃ tadardhena tṛtīyakam |\nādyāccaturthabhāgena caturthaṃ kalapayet tataḥ || 173 ||\n \ntribhāgonaṃ caturthāttu agneḥ kuryāttu bhūṣaṇam |\ndvijendrāṇāṃ prakurvīta saptaviṃśatitantujam || 174 ||\n \nbrāhmaṇānāṃ prakurvīta tantubhirnavabhirdvija |\nstanādūrdhvamadhonābherna kartavyaṃ kadācana || 175 ||\n \nsūtratrayeṇa cānyeṣāṃ bhaktānāṃ tu jagadguroḥ |\nsūkṣmakalpamidaṃ viddhi parakalpamidaṃ śrṛṇu || 176 ||\n \ncatuḥsthānāvatīrṇasya mukhyamantrasya vai vibhoḥ |\nśatenāṣṭottareṇaiva hyardhenāṃśena vā mune || 177 ||\n \ntantūnāṃ bhūṣaṇaṃ kuryādekaikaṃ vā trayaṃ trayam |\njapahomādikā saṃkhyā pūrṇaāriktā mahātmanām || 178 ||\n \nsamīkaroti bhaktānāṃ mantriṇāmata eva hi |\nkuryāttadagranthinicayaṃ sūtrasaṃkhyopalakṣitam || 179 ||\n \nyadṛcchayā tato'nyeṣāṃ yājyānāṃ parikalpya ca |\nsūtrabhramasamopetairgarbhairbhūṣaṇasañcayam || 180 ||\n \ntatastu devadevasya catuḥ sthānasthitasya yat |\npavitrakagaṇaṃ vipra proktamādyapurassaram || 181 ||\n \nkuryāttu garbharacanāṃ tasya sarvasya sattama |\nhemasadratnakarpūramālayakṣodakuṅkumaiḥ || 182 ||\n \nsarvauṣadhisamopetaistvagelādivimiśritaiḥ |\npāvanairvividhairdravyairnīvyā ca picunā saha || 183 ||\n \nbījapūrasamākāramārdrāmalakaśaṅkhavat |\ntadantarālāni punastvacchinnena tu tantunā || 184 ||\n \nvibhāgapratipatyarthaṃ grathanīyānyadūrataḥ |\nanyeṣāṃ sarvabimbānāṃ yathāvittānurūpataḥ || 185 ||\n \nkalpayedgarbharacanāṃ pūrvoktadravyasañcayaiḥ |\nārādhakasya ca guroḥ sagarbhaṃ bhūṣaṇadvayam || 186 ||\n \nvihitaṃ bhagavanmantranyāsāttādātmyabhāvanāt |\nato'nyeṣāmagarbhaṃ ca racanīyaṃ yathākramam || 187 ||\n \nantarālagaṇaṃ gārbhaṃ kuryādbāhlīkarañjitam |\nalaṅkṛtya ca sauvarṇairupariṣṭācca rūpyakaiḥ || 188 ||\n \npavitracchedasammūlaṃ jātarūpamayaistu vā |\nśaṅkhapajagadācakamālāśrīvatsapūrvakaiḥ || 189 ||\n \nekasthaiva bahūnāṃ vā yathāvittānusārataḥ |\nevaṃ kṛtvā pavitrāṇi krameṇa dvijasattama || 190 ||\n \ndhātuje vitate bhāṇḍe vastracchanne nidhāya ca |\nathavā paittale bhāṇḍe mṛṇmaye vā suśobhane || 191 ||\n \npālāśe vāpi caikasmin māntraṃ bhūṣaṇasañcayam |\nanyasmin laukikaṃ sthāpya samastaṃ dvijasattama || 192 ||\n \nācchādya vāsasā paścāt susitenāhatena tu |\nbandhayitvā tu sṛtreṇa dṛḍhena susitena ca || 193 ||\n \nmadhye tu yāgadravyāṇāṃ te bhāṇḍe viniveśya |\ndeśikaḥ pūrvavidhinā kṛtasnānaḥ kṛtāhnikaḥ || 194 ||\n \ndeśikendreṇa sahitau gatvā mantreśasannidhim |\nprapūjya devadeveśamardhyagandhādibhiḥ kramāt || 195 ||\n \nvijñāpya devadevāya mā me vighnaṃ bhava tviti |\ntasmādanujñāṃ saṃgṛhya śirasāvanatena tu || 196 ||\n \nniśāmukhe pravṛtte tu kartārghyakusumodyataḥ |\nsahasadbrahnaghoṣeṇa stutimaṅgalapāṭhakaiḥ || 197 ||\n \nśaṅkhatūryaninādaiśca puṣpairarghyasamanvitaiḥ |\nkṛtvā dvārsthārcanaṃ vipra praviśedyāgamaṇṭapam || 198 ||\n \nidamuccārayenmantraṃ svareṇoccatareṇa tu |\nnamo brahnaṇyadevāyācyutāyāvyayāya ca || 199 ||\n \nṛgyajussāmarūpāya śabdadehāya viṣṇave |\npraviśya kalśasthānaṃ samīpe tu varāsane || 200 ||\n \nprāṅmukhaḥ saṃsmarenmantraṃ pūrvavadvyāptibhāvite |\nupaviśya yathānyāyamantaryāgāntamācaret || 201 ||\n \nkarādiśuddhipūrvaṃ tu paścādarghyādikalpanam |\nprāgvat kṛtvā tato'bhyarcya mantrasaṅghaṃ tu dehajam || 202 ||\n \ndvau dvau tu pūrṇakalaśau sauvarṇau rājatau tu vā |\ntāmrajau mṛṇmayau vātha sāpidhānau sapallavau || 203 ||\n \nphalai ratnādikairyuktau sūtreṇa pariveṣṭitau |\nśālipīṭhopari sthāyya pratidvāraṃ tu pārśvayoḥ || 204 ||\n \npālikānāṃ śarāvāṇāṃ vinyasettu trayaṃ trayam |\npritakoṇaṃ tu saṃsthāpya ghaṭikānāṃ trayaṃ trayam || 205 ||\n \ndvārayāgaṃ tataḥ kuryāt pūrvādyuttarapaścimam |\narghyālabhanamālyaiśca dhūpairguggulumiśritaiḥ || 206 ||\n \nvāstvīśaḥ kṣetranāthaśca dvāralakṣmīstathā dvija |\ncaṇḍapracaṇḍau garuḍaḥ pūrvadvāre tu saṃsthitāḥ || 207 ||\n \ndakṣe dhātṛvidhātārau paścime tu jayetarau |\nbhadrākhyaśca subhadrākhyo hyuttare dakṣiṇāditaḥ || 208 ||\n \nmūlabimbe yadā kuryāt pavitrārohaṇaṃ tadā |\nmaṇḍalasthasya devasya prāgādyuttarapaścimam || 209 ||\n \nsaṃsthānaṃ dvārsthadevānāṃ yātrābimbe yadā bhavet |\ntatprāgapekṣayā teṣāṃ saṃsthānamuditaṃ tadā || 210 ||\n \nmukhyenārghyāmbhasā prokṣya pṛthagbhāṇḍe sthitaṃ purā |\npañcagavyaṃ tato vipra kalpayitvā hṛdādikaiḥ || 211 ||\n \nkuśodakaṃ tadastreṇa datvādyenābhimantrayet |\nkalpayet pañcagavyaṃ tu pañcopaniṣadaistu vā || 212 ||\n \natha pāṇidvayenaiva agnīṣomātmakena tu |\nyogyatāpadavīṃ nītvā śodhayedvasudhāṃ tataḥ || 213 ||\n \nmūlena sāmbhasānena prokṣayedyat purāhṛtam |\nkauśeyena pavitreṇa dhyāyamānastameva hi || 214 ||\n \nsarvabījāni dhānyāni siddhārthakayutānyatha |\nkṛtvāstraparijaptāni dhyātvā hyastrasamāni ca || 215 ||\n \nvighnopaśāntaye vegāddaśadikṣu vinikṣipet |\nsaṃhṛtya bahukūrcena prācyāṃ diśi nidhāya vai || 216 ||\n \nīśānadiśi vā nyastvā yāgasyecchānurūpataḥ |\ntadgarbhīkṛtya saṃlikhya hetirāṭ candanādinā || 217 ||\n \ncakraṃ dhyātvā maṇḍapordhve paṅkajaṃ vasudhātale |\nrnigame ca gadāṃ devīṃ śaṅkhaṃ ca kakubhāṣṭake || 218 ||\n \nprākārākāradehāṃ ca nānājvālāsamākulām |\nśaktirūpāṃ gadāṃ vātha kevalāṃ mantrato nyaset || 219 ||\n \nevaṃ kṛte tadā samyagbhavedvighnavināśanam |\nathādāya dṛḍhaṃ śuddhamekarūpaṃ ca nirvraṇam || 220 ||\n \nkumbhaṃ ca mṛṇmayaṃ ramyaṃ sauvarṇaṃ vātha rājatam |\nratnahāṭakasraggandhaphalasarvauṣadhīyutam || 221 ||\n \nśubhapādapaśākhāḍhyaṃ paṭṭasraggandhabhūṣitam |\ngālitodakasaṃpūrṇavāridhārānvitaṃ navam || 222 ||\n \ncandanādyupaliptaṃ ca paritaścākṣatānvitam |\nveṣṭitaṃ paritaḥ sūtraiḥ vikīryopari tannyaset || 223 ||\n \ntaddevatāśarīraṃ tu vaśyadaṃ balavarcasam |\nsāstreṇa cakramantreṇa mantrayedatha vardhanīm || 224 ||\n \npūrvoktadravyasaṃyuktāṃ paritaḥ sūtraveṣṭitām |\nāvāhya mantranāthasya dakṣiṇe kalaśottare || 225 ||\n \nvinyasya paritastatra sthāpayet kalaśāṣṭakam |\nsapallavaṃ sāpidhānaṃ sūtreṇa pariveṣṭitam || 226 ||\n \nkumbhamadhye vibhoḥprāgvadāsanaṃ parikalpya ca |\ntanmadye puṇḍarīkākṣaṃ samāvāhya vidhānataḥ || 227 ||\n \nsannidhiṃ sannirodhādibhogayāgāvasānakam |\npūrvavat sakalaṃ kṛtvā tasya dakṣiṇadiggatam || 228 ||\n \nastravigraharūpaṃ ca dhyātvā'bhyarcya yathāvidhi |\ndhvaṃsayantaṃ ca vighnānāṃ jālaṃ karmāvasānikam || 229 ||\n \nidamabhyarthayeddevaṃ sāstraṃ baddhāñjaliḥ sthitaḥ |\nyāgālayaṃ hi viśveśa gṛhāṇa racitaṃ mayā || 230 ||\n \nāsamāptaṃ bhaja vibho kriyāṅgānāṃ ca sannidhim |\ntato'strodakadhārāṃ cāpyacchinnāṃ bhittigāṃ nayet || 231 ||\n \npradakṣiṇena prāgbhāgāttatpadāntaṃ ca tat smaret |\nathaveśānadigbhāgāt tatpadāntaṃ dvijottama || 232 ||\n \npṛṣṭhataḥ kalaśau bhrāmya tulyakālaṃ tu vā pṛthak |\nkalśaṃ vardhanīyuktaṃ vinyasya vikirordhvagam || 233 ||\n \narghyadānaṃ tayoḥ kṛtvā puṣpādyaiḥ pūjayet punaḥ |\nastreṇa vastrayugmaṃ tu ahataṃ cābhimantrya vai || 234 ||\n \ndhūpādivāsitaṃ kṛtvā tāvubhau pariveṣṭya ca |\nathavā bhadrapīṭhaṃ tu vinyasedvikirordhvagam || 235 ||\n \nsāstraṃ hi mantrakalaśaṃ tatrādhāragataṃ nyaset |\ncatustridvyekabhārairvā śālibhirviṣṭare kṛte || 236 ||\n \ntāvanmānāṃstadardhān vā tadūrdhve taṇḍulān nyaset |\ntatpādāṃstatsamān vāpi tadūrdhve vinyasettilān || 237 ||\n \ntadūrdhve cāhataṃ vastrayugmamāstīrya vai śubham |\nkalaśaṃ varghanīyuktaṃ tadūrdhve vāpi vinyaset || 238 ||\n \nprāgvat sāstraṃ tu deveśamāsanādikramādyajet |\nvyāpāramācareddivyaṃ kumbhake ca smaran vibhum || 239 ||\n \nnānisaṃ yujyate yasmāt tasmādeṣā pratikriyā |\nvibhāvyā mantriṇā kaumbhī āstrīrakṣārthameva hi || 240 ||\n \ntato'vatāryo bhagavān sthaṇḍile'bhyarcya sāsanam |\npradakṣiṇapraṇāmāntaṃ kuryāt sarvaṃ tu pūrvavat || 241 ||\n \nmaṇḍale kumbhayāge ca prokṣaṇasnānamācaret |\ntatastu brahnaghoṣeṇa yāyāddevaniketanam || 242 ||\n \natha devagṛhaṃ gatvā puṇḍarīkākṣamacyutam |\naṣṭāṅgena namaskṛtya pūjayet puruṣottamam || 243 ||\n \narghyālabhanamālyaiśca dhūpairaṅgādisaṃyutam |\ntat sarvaṃ yogyamāhartuṃ pūjāntaraniveditam || 244 ||\n \npuṣpapūrvaṃ samādāya śirasā cābhinandya tat |\nsamarpya viṣvaksenasya hyastramantrābimantritaiḥ || 245 ||\n \nsapīṭhaṃ bhagavadbimbaṃ nirmalīkṛtya vāribhiḥ |\nprāsādaṃ śodhayitvā tu devadevaṃ samarcayet || 246 ||\n \nsnānaistu kṣīrapūrvairvā dhātrīphalapurassaraiḥ |\nyathākramopadiṣṭaistu cānyairbhogairakṛtrimaiḥ || 247 ||\n \npradakṣiṇapraṇāmāntaṃ viśeṣāt sarvamācaret |\nlepabhittipaṭasthaṃ tu mūlabimbaṃ yadā dvija || 248 ||\n \ntadā naimittike bimbe sarvaṃ kuryādviśeṣataḥ |\netasya sannidhau vipra kṛtvā snapanamātrakam || 249 ||\n \nsnapanādhikṛte bimbe nityanaimittike'pi vā |\nsarvamanyat pavitrāntaṃ mūlabimbe smācaret || 250 ||\n \nnityotsavārthabimbe tu tadā kuryāt tadutsavam |\nteṣāmasannidhau vipra darpaṇe tatsamīpage || 251 ||\n \nkuryāt snapanamātraṃ tu tadā kuryāt tadutsavam |\ndarbhamañjarije kūrce cakre vā kumbhake'pi vā || 252 ||\n \nprāgvadanyat samastaṃ tu mūlabimbe samācaret |\ntato homagṛhaṃ gatvā kuṇḍaṃ saṃskṛtya pūrvavat || 253 ||\n \ntatrānarla ca saṃskṛtya kuryādvai mantratarpaṇam |\npūrvoktavidhinā paścāt saṃskṛtenātha vahninā || 254 ||\n \ncaruṃ saṃśrāpayecculyāṃ hṛdā kṣīrājyataṇḍulaiḥ |\nsamuddhṛtyājyapūtaṃ taṃ vinivedya yathākramam || 255 ||\n \nkalaśasthalabimbānāmekāṃśaṃ juhuyāttataḥ |\nyadvā yāgasamārambhāt pūrvaṃ saṃsādhya vai carum || 256 ||\n \nkalaśasthalabimbānāṃ kramāt kṛtvā tu pūjanam |\nsarvaṃ dvijapradānāntaṃ vahnau santarpayettataḥ || 257 ||\n \ndatvā pūrṇāhutiṃ paścāt prayāyādbimbasannidhim |\npurā yasmin dine vipra atīte vatsare kṛtaḥ || 258 ||\n \npavitrakopasaṃhārastaddinādāditaḥ smaran |\narghyapuṣpādibalibhiḥ pūjayet sarvamadhvaram || 259 ||\n \ntadvadājyaṃ sapūrṇāntaṃ krameṇa juhuyāttataḥ |\nmaṇḍalāgramathāsādya mudrābandhādikaṃ tu vai || 260 ||\n \nkṛtvā praṇāmaparyantaṃ tatastvekaṃ pavitrakam |\nvāsitaṃ dhūpagandhābhyāṃ catuḥsthānasthitasya ca || 261 ||\n \nvinivedya krameṇaiva dhūpaṃ datvārghyapūrvakam |\nnijānandamayairbhogairnityatṛptastvamavyayaḥ || 262 ||\n \ntathāpi bhaktyā'tṛpto'haṃ tvāṃ yajāmyātmasiddhaye |\niti vijñāpya devasya tato'streṇārghyavāriṇā || 263 ||\n \nsarvaṃ bhūṣaṇapūrvaṃ tu saṃprokṣya dravyasañcayam |\nśālibhistaḍuṇlairvāpi tilairvā tritayena vā || 264 ||\n \ncatustridvyekabhārairvā kṛte pīṭhe'thavā sthale |\nniveśya vāyudigbhāge sthalasthaprāgapekṣayā || 265 ||\n \nyadvā paścimadigbhāge deśikecchānurūpataḥ |\nsitavastrānvitenaiva tvakṣatenaiva varmaṇā || 266 ||\n \narjayitvāstramantreṇa sthagayet kavacena tu |\nevaṃ sarvatra vā kuryāddravyāṇāmadhivāsanam || 267 ||\n \nbarhipakṣasamopetaṃ sāṅgamiṣvaṣṭakaṃ tataḥ |\ndigvidikṣvastrajaptaṃ taddadyādyāganiketanam || 268 ||\n \npañcaraṅgeṇa sūtreṇa dṛḍhena susitena vā |\ncaturguṇena saṃveṣṭyābhyantarādyāgamaṇḍapam || 269 ||\n \npradakṣiṇacatuṣkaṃ tu varmamantraṃ tu saṃsmaran |\nprāsādaṃ bāhyatastadvadveṣṭayodagnimandiram || 270 ||\n \nveṣṭayedantarā prāgvattato deśikasattamaḥ |\nsvayaṃ samūhamabhyarthya pañcakālaparāyaṇam || 271 ||\n \nṣaṭkarmanirataṃ cāpi yatibṛndaṃ tu vaiṣṇavam |\nsamakṣaṃ bhavatāṃ bhaktyā śvaḥ prabhuṃ pūjayāmyaham || 272 ||\n \nsannidhānamataḥ kāryaṃ madanugrahakāmyayā |\nevamabyarthitebyastu hyanujñāṃ pratigṛhya ca || 273 ||\n \nprāṅmukhastvāsanārūḍho gurupāṇiparicyutam |\nbrahnakūrcaṃ pibet paścāccaruśeṣaṃ tu bhakṣayet || 274 ||\n \npibeddhṛdayasaṃjaptaṃ hemaratnakuśodakam |\nbhagavatpādatoyaṃ ca sarvapāpaharaṃ śubham || 275 ||\n \nadyāttadanu tāmbūlaṃ dantakāṣṭhasamantim |\nācamya nyāsapūrvaṃ tu sakalīkṛtya vigraham || 276 ||\n \nsthalasthaṃ mantramuddhṛtya kumbhe'gnau nyasya vātmani |\nkutape kambalopete sthitvā ca sakuśāstare || 277 ||\n \njapenmantravaraṃ sāṅgaṃ paṭhaṃstotravarān śubhān |\nkathāṃ sārveśvarīṃ puṇyāṃ kumbhaṃ niṣpādya maṇḍalam || 278 ||\n \nekābjaṃ bahupajhaṃ vā cakrābjādyamathāpi vā |\nsvayaṃ bhagavatā proktameteṣāṃ lakṣaṇādikam || 279 ||\n \npauṣkare devadevena samyak puṣkarajanmanaḥ |\nathavā maṇḍalaṃ kumbhamapare vāsare dvija || 280 ||\n \nbhūṣaṇānāṃ tato gatvā sannidhiṃ dvijasattama |\ndāhāpyāyanayogena kuryāccaivādhivāsanam || 281 ||\n \ndhyātvā dakṣiṇahaste tu dvādaśāraṃ jvalatprabham |\nkalādvādaśasaṃyuktaṃ tadantaḥsthaṃ divākaram || 282 ||\n \ndagdhaṃ tadraśmisaṅghena bhasmakūṭagataṃ smaret |\nmāntraṃ pavitrasaṅghaṃ tu niśśeṣaṃ janayettataḥ || 283 ||\n \nsitaṃ ṣoḍaśapatrāḍhyaṃ vāmahaste'mbujaṃ smaret |\nkṣapākaraṃ tu tanmadhye dhyāyet pūrṇakalānvitam || 284 ||\n \npīyūṣavṛṣṭisaṃpātaṃ muñcamānaṃ vicintayet |\ntenāmṛtena tadbhasma bhāvayet sañcitaṃ dvija || 285 ||\n \nsamutthitaṃ bhasmamadhyāt tat sarvaṃ cintayet punaḥ |\npañcabhūtātmakaṃ dhyātvā vyāpakatvena tat punaḥ || 286 ||\n \nmūlamantreṇa samprokṣya saṃspṛśyātha nirīkṣya ca |\nkumbhayogyāni caikasmin māṇḍalīyāni cāpare || 287 ||\n \nbimbayogyāni caikasminnāgneyānyapare dvija |\nanyāni mantrayogyāni hyekasmin dvijasattama || 288 ||\n \npātre pātre pṛthak sthāpya pātralābhānurūpataḥ |\nācchādya vāsasā paścāt susitenāhatena tu || 289 ||\n \ntāni bhūṣaṇapātrāṇi krameṇa ca pṛthak pṛthak |\nbandhanīyāni sūtreṇa dṛḍhena susitena ca || 290 ||\n \nācchādya pūrvavat tāni jāgareṇa nayenniśām |\nekādaśayāṃ prabhāte'tha snātvā pūjya janārdanam || 291 ||\n \nānimantrya gṛhaṃ gatvā yantritaḥ praṇipatya ca |\nbrāhnaṇān gurupūrvāṃśca viṣṇubhaktān dṛḍhavratān || 292 ||\n \nsvadharmaniratāṃścaiva devadevakriyāparān |\nāpatkāle'pi saṃprāpte ye'rcayantyacyutaṃ prabhum || 293 ||\n \nathānyān vaiṣṇavān kāṃścit suhṛtsambandhibāndhavān |\ntataḥ puṇyāhaghoṣeṇa pravṛtte tu niśāmukhe || 294 ||\n \nśaṅkhaśabdaiḥ sumaṅgalyairbrāhnaṇairdhvanibhiḥ saha |\npaṭhadbhiḥśākunaṃ sūktaṃ praviśeddevamandiram || 295 ||\n \ntato naimittikaṃ bimbaṃ vastrairmālyaiśca bhūṣaṇaiḥ |\nvilepanairalaṅkṛtya mūrtipaiḥ saha deśikaḥ || 296 ||\n \nyānamāropya niṣkramya śaṅkhakāhalatūryakaiḥ |\ntālavṛntaistathā cchatraiścāmarairvividhaiḥ sitaiḥ || 297 ||\n \nnaranātho yathādevaṃ maṇḍape sanniveśayet |\natha bhadrāsane devaṃ catuṣpādasamanvite || 298 ||\n \nsamāropyārcayeddevaṃ saviśeṣaṃ vidhānataḥ |\nmahāhavirnivedyātha tarpayedvanhimadhyataḥ || 299 ||\n \ntato'parāṅṇavelāyāṃ pravṛtte vā niśāmukhe |\npuṇyāhoddhoṣaṇādyaiśca sahoktaiḥ sarvamaṅgalaiḥ || 300 ||\n \npraveśayejjagannāthaṃ deveśaṃ yāgamaṇḍape |\nyāgasya paścime deśe sauvarṇe bhadraviṣṭare || 301 ||\n \nuparīṣṭādvitānena mauktikenaiva śobhayet |\ndevamāropya yāgasthavibhorabhimukhaṃ dvija || 302 ||\n \nyadvā daśamyāṃ bimbasthaṃ yāgāgāre vibhuṃ nyaset |\nprāgdikpratyaṅmukhā yojyā ṛṅmayāḥ svāsaneṣu ca || 303 ||\n \ndakṣiṇe ca udagvaktrān yajurvedāṃśca yojayet |\nprāṅmukhān paścime bhāge sāmajñān viniveśya ca || 304 ||\n \nsaha caikāyanairviprairmūrtisaṃjñopalakṣitaiḥ |\ndiśyuttarasyāṃ ca tato nityakarmaparāyaṇān || 305 ||\n \nniveśyātharvavedajñān sarvān dvidvikasaṃkhyayā |\nśrṛṇu vidhyantaraṃ bhūyo vistarāddvijasattama || 306 ||\n \npūrve pratyṅmukhaṃ kṛtvā āsanasthaṃ dvijottamam |\npuṣpavastraistathoṣṇīṣairbhūṣitaṃ cāṅgulīyakaiḥ || 307 ||\n \nṛṅbhantrān pāṭhayet puṇyān mantravidbhagavanmayān |\natha dakṣiṇadiksaṃsthaṃ vīkṣamāṇamudagdiśam || 308 ||\n \nyajurbṛndaṃ vaiṣṇavaṃ tat pāṭhayeddeśikastu tat |\ngāyecchuddhāni sāmāni sāmajñaḥ paścime sthitaḥ || 309 ||\n \nbhaktaścodaksthito vrūyādddakṣiṇāsyo'pyatharvavit |\nsvaśākhoktāṃstato mantrān jñānaliṅgānaśeṣataḥ || 310 ||\n \nekaikaṃ śiṣyavargeṇa vṛto yogyaḥ krameṇa tu |\nbhagavadbhāvino ye ca yatayaḥ pāñcarātrikāḥ || 311 ||\n \ncaturbhirāptairviprādyairyuktastvīśadiśi nyaset |\nekāntinastvanāptaiśca yuktāṃścāgneyadiggatān || 312 ||\n \nniveśya viprānairṛtyāṃ bhaktān vaikhānasāṃstathā |\ncaturbhirañjalīkaistu tato vāyavyagocare || 313 ||\n \nsārambhiṇaḥ sātvatāṃśca tatkāle bhagavanmayān |\ncatvāro'tha caturdikṣu yojyāśca śiśino mune || 314 ||\n \nteṣāṃ caivānuyāyīraṃścatvārastu pravarttinaḥ |\nbrāhnaṇāḥ kṣatriyā vaiśyāḥ śūdrāśca munisattama || 315 ||\n \nekāyanīyaśākhotthān mantrān paramapāvanān |\npāṭhayecca yatīnāptapūrvān vai pāñcarātrikān || 316 ||\n \nsvānuṣṭhāne svakān mantrān japantaḥ saṃvadanti ca |\nprāgādau cottarāntaṃ ca catvāro gurupūrvakāḥ || 317 ||\n \nbahavaḥ samayajñānāḥ sātvatajñāḥ svaśaktitaḥ |\nkṛtanyāsāstathā dhyānamudrālaṅkṛtapāṇayaḥ || 318 ||\n \nsvavāsasā svakāṃ mudrāṃ cchannāṃ kuryuḥ parasparam |\ngītanṛttaparāścānye agrataḥ stotrapāṭhakāḥ || 319 ||\n \nvandibṛndayutā bāhye tathā dundubhivādinaḥ |\nanye tu vaiṣṇavāḥ sarve pṛṣṭhataḥ pārśvato'pi ca || 320 ||\n \nevaṃ niveśanaṃ kṛtvā sarveṣāṃ tu yathākramam |\ntatastu devadevasya catuḥsthānasthitasya ca || 321 ||\n \nkrameṇa pūjanaṃ kuryāt pūrvavaddvijasattama |\nāsādya kalaśoddeśaṃ vinivedanamācaret || 322 ||\n \nnānāviśeṣabhogānāṃ vibhārāmantraṇāya ca |\ndantakāṣṭhaṃ satāmbūlaṃ mukhavāsaṃ sadarpaṇam || 323 ||\n \ncandanādīni gandhāni jātipūgaphalāni ca |\nvinivedya nidhāyāgre dakṣiṇe'tha jagatprabhoḥ || 324 ||\n \ngugguluṃ mṛṣṭadhūpaṃ ca prākāśaṃ tāmrapātragam |\ndṛkprabhāmaṇḍanaṃ ramyaṃ hemasūtraṃ sakaṅkaṇam || 325 ||\n \nmadhvājyapūrite pātre taijase rocanāñjanam |\nnyaset ṣaṭkaṃ mahanmūrternetravastre sitāruṇe || 326 ||\n \npaścibhe ca vibhordadyāt puṇyanadyudakaṃ tathā |\ntīrthatoyaṃ nagotthaṃ ca nagamṛcchrīphalādi yat || 327 ||\n \nśādvalaṃ nīladarbhāṃśca tāmrapātre'thavāyase |\nuttare'tha vibhordadyāddevadevasya sattama || 328 ||\n \nmālyānyoṣadhayaḥ sapta bījāni ca phalāni ca |\ntilataṇḍulapātrāṇi kṣīraṃ dadhi ghṛtaṃ sitā || 329 ||\n \ngandhabṛndaṃ tvagelādyaṃ dhātavo gairikādayaḥ |\nsaphalaṃ nārikelaṃ ca vikārāstvaikṣavākhilāḥ || 330 ||\n \nsarājate kāṃsyapātre saṃbhavānuguṇaṃ dvija |\nyajñaparṇapuṭe vā tu vinivedyamasaṃbhave || 331 ||\n \nsakuśodaṃ sthalasthasya tāmbūlaṃ dantadhāvanam |\nsitāni sottarīyāṇi upavītāni candanam || 332 ||\n \ncaturdigvinivedyātha bimbe'gnāvevameva hi |\ntāni bhūṣaṇapātrāṇi vinivedya pṛthak pṛthak || 333 ||\n \nsanniveśyāni purataścatuḥsthānasthitasya ca |\nmūlabimbe yadā kuryāttadā sarvaṃ tadagrataḥ || 334 ||\n \nsthāpya bhūṣaṇaparyantaṃ vinivedya yathākramam |\nkuṅkumāgarukarpūraśrīkhaṇḍairadhivāsitam || 335 ||\n \ncatuḥ sthānāvatīrṇasya dadyādgandhapavitrakam |\ntato'rghya puṣpadhūpaṃ ca mudrābandhaṃ samācaret || 336 ||\n \nādimadhyāvasāne tu samyak cchidrasya śāntaye |\njapenmantravaraṃ sāṅgaṃ paścādbaddhāñjaliḥ paṭhet || 337 ||\n \npraṇavadvidvayādyaṃ tu stotramantraṃ nimantrayet |\nsarvamantramayā'nanta nityasannihitāvyaya || 338 ||\n \nguṇapradhānayogeśa bhāvanābhogavigraha |\nnārāyaṇa paraṃ brahna prāṇeśa caturākṛte || 339 ||\n \nsarvagācyuta sanmūrte sarvajña puruṣottama |\nasmāt kālalavādyāvadvisarjanadināvadhi || 340 ||\n \nnānāmantragaṇopetaḥ sannidhiṃ bhaja me prabho |\ndevabimbe tu sanmūrtau kalaśe maṇḍalakṣitau || 341 ||\n \nsaṃkhyāsūtre'kṣasūtre ca pāvake guruvigrahe |\nghaṇṭāyāṃ sāstrapīṭhe ca yāgopakaraṇeṣu ca || 342 ||\n \nsruk sruvādyeṣvaśeṣeṣu ekāntidvijamūrtiṣu |\nviṣṇupārṣadabhedeṣu janmakarmarateṣu ca || 343 ||\n \nśraddhāpūteṣu dakṣeṣu tvadekaśaraṇeṣu ca |\natītavātsarīyāṇāṃ snānādīnāṃ hi karmaṇām || 344 ||\n \nnaimittikānāṃ nityānāmapūrṇānāṃ hi śāntaye |\ntvatprītaye yathāśāstramadya nirvartayāmyaham || 345 ||\n \npāvitrakavidhānaṃ ca sarvakarmaprapūraṇam |\nato'dya mukhavāsādyamupacāraṃ hi cārcanam || 346 ||\n \nhomāntamadhivāsīyaṃ kuru sarvaṃ hi cātmasāt |\ntvāmarcayāmyahaṃ bhaktyā śaktyātīte'tha jāgare || 347 ||\n \nyathāvadbrahnasūtrāntairbhogairbhogāpavargadaiḥ |\nvijñapto'sīti bhagavan vetsi sarvaṃ hṛdi sthitam || 348 ||\n \nbhaktasya mama vātsalyāt prātaḥ kāryastvanugrahaḥ |\nevaṃ nimantrayitvājamaṣṭāṅgena namet kṣitau || 349 ||\n \ncatuḥ pradakṣiṇīkṛtya hṛdi mantramanusmaran |\ngītanṛttādikaiḥ stotrervedapāṭhasamanvitaiḥ || 350 ||\n \njayaśabdasametaistu jāgareṇa nayenniśām |\nsnātvā brāhne muhūrte'tha kṛtakotukamaṅgalaḥ || 351 ||\n \nmahatā vibhavena prāgdvārayāgaṃ samācaret |\nnityaṃ karma purā kṛtvā hyekasminnadhikāriṇi || 352 ||\n \nkumbhasthaṃ tu yajet prāgvanmaṇḍalasthaṃ tataḥ kramāt |\nbimbasthaṃ devadeveśaṃ saviśeṣaṃ samarcayet || 353 ||\n \nkṣīrādipañcaviṃśadbhiryathāvadadhivāsitaiḥ |\nsnānairanyaiśca vividhairbhogairbhakṣyādinirmitaiḥ || 354 ||\n \nsāṃsparśikairāsanādyairvividhairupacārakaiḥ |\nhṛdayaṅgamasaṃjñaistu bahubhedavinirmitaiḥ || 355 ||\n \njapamudrāvasānāntamevaṃ kṛtvā krameṇa tu |\nagnisthaṃ tarpayet paścādyathāvadanupūrvaśaḥ || 356 ||\n \natha bhūṣaṇapātrasya gatvā vai snnidhiṃ dvija |\npūjayitvā samuddhāṭya pātraṃ prātisarīyakam || 357 ||\n \navalokya samādāya gatvā kalaśasannidhim |\nārādhanāṅganicayamavyaktaṃ tātvikaṃ bhavet || 358 ||\n \ntṛtīyamubhayātmaṃ tu ādhyātmyāditrayaṃ tathā |\nanusandhāya vai tasmin saṃsmaranaṃ hṛdayaṃ dhiyā || 359 ||\n \ntatrāṣṭāṣṭakasaṃkhyaṃ tu avyaktaṃ bhogasaṅgaraham |\nmantramudrāsamūhaṃ tu tātvikaṃ parikīrtitam || 360 ||\n \nsvādhyāyagītavādyādivratāni niyamāni ca |\ndānānyutsavapūrvāṇi nānānaimittikāni ca || 361 ||\n \netānyubhayarūpāṇi puruṣārthapradāni ca |\nprītidāni jagadyonau mantramūrtau janārdane || 362 ||\n \nbhāsvaraṃ cinmayaṃ śuddhaṃ yadeṣāṃ rūpamakṣayam |\ntadgarbheṣvanusandheyaṃ sūkṣmaṃ tadanu bhāsvaram || 363 ||\n \nsūryenduvahnisaṃkāśamiyattāparikalpitam |\ntadgranthigaṇadeśeṣu bhāvanīyaṃ mahāmate || 364 ||\n \nsusthūlaṃ vyāvahāryaṃ ca tṛtīyaṃ sārvalaukikam |\ntat tantunicayoddeśe bhāvanīyaṃ sadaiva hi || 365 ||\n \nevamādhyātmikīṃ vyāptiṃ lakṣayitvā tu tatparam |\ncintayedadhidevākhyāṃ vyāpti māntrīmanaśvarīm || 366 ||\n \ncaturṇāmavinābhāvi yadrūpamamṛtopamam |\nnānābhāsagaṇākīrṇaṃ mūrtāmūrtamanaśvaram || 367 ||\n \nkirīṭamālāśrīvatsakaustubhānāṃ mahāmate |\nsannidhiṃ bhāvayennityamadhidaivātmanāṃ trayam || 368 ||\n \npṛthvyaṃptejo'nilākāśapañcānāṃ samudāyi yat |\nramaṇīyaṃ śubhaṃ rūpaṃ bhaktānāṃ paritoṣakṛt || 369 ||\n \ntadasya cādhibhūtatvaṃ mantavyaṃ yojanāvadhau |\ndhyātvainaṃ mūlamantraṃ tu samudīrya tataḥ param || 370 ||\n \npraṇavālaṅkṛtaṃ mantraṃ tamudyatakaraḥ paṭhet |\ntvatpraptisādhanaṃ deva tānaṃ yadamalaṃ param || 371 ||\n \nbhaktiśraddhāsamopetā satkriyā tvatprakāśitā |\nakhaṇḍasiṃddhaye tasyā hyupāyaḥ kathitastvayā || 372 ||\n \njñānakarmaprasaktānāṃ bhaktānāṃ bhāvitātmanām |\npavitrākhyaṃ yathāśaktyā tvatprasādānmayā kṛtam || 373 ||\n \nyathocitamidānīṃ taddhyāyasva parameśvaram |\ntasmācchubhataraṃ karma vijñānamamalaṃ hi yat || 374 ||\n \nvidhyantaraṃ mantragaṇaṃ dravyasaṅghastvameva hi |\nprāptiḥ pūrayitā pūrṇamapūrṇānāṃ hi karmaṇām || 375 ||\n \ntathyenānena bhagavan bhavabhaṅgārditasya ca |\naśaṭhasya kriyākāṃḍamakhaṇḍaṃ sarvamastu te || 376 ||\n \nvijñapto'sīti bhagavan ārthitā me parā tvayi |\nvinā tvatparitoṣeṇa samyajjñānapradena ca || 377 ||\n \nāpaṃtkāle'pi saṃprāpte buddhipūrvaṃ mayācputa |\nna santyājyaṃ kriyājñānaṃ tvaṃ sarvaṃ vetsi tatvataḥ || 378 ||\n \nyathākālaṃ yathāvacca bhogairdeva yathocitaiḥ |\nnārcito'si yathā samyak khedaścetasi tena me || 379 ||\n \npūjanaṃ bhogasaṃbhogairājyahomaistu tarpaṇaiḥ |\ntvayetat kṛtakṛtyatvānna kiñcidupayujyate || 380 ||\n \nsukṣetraṃ vāpitaṃ hyetadakhilārthasya me'khilam |\nphaliṣyatyamṛtatvena jñātvaivaṃ hi mayā purā || 381 ||\n \naṅgīkṛtaṃ gurumukhāt kintu sarveśvara prabho |\nparisphurati me buddhau na nirvyūḍhaṃ yathāsthitam || 382 ||\n \nmanovākkāyakarmaistu āprabhātānniśāvadhi |\nasvātantryādasāmarthyānmanasaścānavasthiteḥ || 383 ||\n \nśītoṣṇavātavarṣārdyerantarāyairjvarādibhiḥ |\nasampatteḥ kriyāṅgānāṃ deva tvadanurūpiṇām || 384 ||\n \nāpravṛtteḥ parānandaprāptiniṣṭhaṃ yadāhnikam |\nyathoktamamarāṇāṃ tu yasmānna ghaṭate tataḥ || 385 ||\n \ntasya sampūraṇārthaṃ tu pradhānataramarcanam |\npavitrakākhtyamādiṣṭaṃ vatsaraṃ prati yat tvayā || 386 ||\n \ntanmayā kṛtamadhyakṣamarcitaṃ yadanirmalam |\nkriyāyogādasaṃpūrṇaṃ tanme nirmalatāṃ naya || 387 ||\n \njñānato'jhānato vāpi yathoktaṃ na kṛtaṃ mayā |\ntat sarvaṃ pūrṇamevāstu sutṛpto bhava sarvadā || 388 ||\n \nomacyuta jagannātha mantramūrte janārdana |\nrakṣa māṃ puṇḍarīkākṣa kṣamasvāja prasīda om || 389 ||\n \nuktvevaṃ mūlamantraṃ tu hṛdādyairlāñchanaiḥ saha |\nsamudīrya tato dadyānmūrdhni mantrātmano vibhoḥ || 390 ||\n \nsarvajñānakriyābhogaśubhasaṃkalpavigraham |\nmaṇḍalāntargatasyaivaṃ prāsādāntaḥsthitasya ca || 391 ||\n \nevamagneḥ pavitre dve pradadyāddvijasattama |\nyadvā kirīṭamādye tu madhye śrīvatsakaustubhe || 392 ||\n \ntṛtīye vanamālāṃ ca mantrairebhistu vinyaset |\npajharāje kirīṭāya pajharāgavṛtaḥ svayam || 393 ||\n \npavitrake'sminnāgaccha kṣipraṃ sannihito bhava |\nśrīvatsāya namastumyaṃ kaustubhāgaccha oṃ namaḥ || 394 ||\n \npavitrake'smin santiṣṭha sacchrīvatsāmalaprabha |\nāgaccha vanamāle tvaṃ asmin sannihitā bhava || 395 ||\n \npavitrake jagadyoneryanmayā parikalpitam |\nśrṛṇu vidhyantaraṃ bhūyo dhyāyedādye dvijākhilam || 396 ||\n \nsāṃvatsaraṃ tu yat karma āprabhātānniśāntimam |\ndhyānotthaṃ niṣkalaṃ samyagapavargapradaṃ tu yat || 397 ||\n \nsaṃsmṛtya niṣkalaṃ mantraṃ śuddhoccārakrameṇa tu |\nmantre sandhāya tatsūtraṃ sūtre mantraṃ tathaiva ca || 398 ||\n \nekīkṛtyātmanā sārdhaṃ dadyādvai mantramūrdhani |\nsamādāyāparaṃ sūtraṃ tasmin sakalaniṣkalam || 399 ||\n \ndhyānakarmasvarūpaṃ tu karma dhyāyecca vātsaram |\nsmṛtvā cobhayarūpaṃ tu mantraṃ kalaśapūjitam || 400 ||\n \npūrvavaccānusandhānaṃ kṛtvā dadyāt pavitrakam |\ntataḥ pratisaraṃ vipra tṛtīyaṃ ca samāharet || 401 ||\n \nbāhyasāṃvatsaraṃ karma sakalaṃ cākhilaṃ smaret |\npūjayantaṃ svamātmānamādhārācca parāvadhim || 402 ||\n \nlayabhogādhikārākhyakrameṇa sakalātmanā |\nsakalaṃ mantranāthaṃ tu layabhogādhivigraham || 403 ||\n \nsmṛtvā kṛtvā ca sandhānaṃ dadyāt pratisaraṃ tataḥ |\narghyapuṣpaistathā gandhairmālyairdhūpaistathā dvija || 404 ||\n \npūjayā sampuṭīkuryādbhūṣaṇāni pṛthak pṛthak |\nantarāntarayogena ghaṇṭāśabdasamanvitam || 405 ||\n \nsamastaratnasaddhātupuṣpākṣataphalānvitā |\nsatsugandhārghyadarbhāḍhyalājasiddhārthakairyutā || 406 ||\n \nprakṣeptavyā tu bahuśo vṛṣṭi karaghanairmudā |\nkevalā puṣpavṛṣṭirvā śaṅkhādīnyapi nādayet || 407 ||\n \nmantrāstrakumbhayordadyādbhūṣaṇe dhyānavarjite |\ndatvaivaṃ kalaśasthasya purā vipra pavitrakam || 408 ||\n \nanena vidhinā dadyānmaṇḍalasthasya vai purā |\npavitrakatrayaṃ śubhraṃ bhogasthāne ca nārada || 409 ||\n \ndadyāt samastamantrāṇāṃ trīmyekaṃ vā yathecchayā |\nbimbasthaṃ tu samabyarcya pradadyādbhūṣaṇāni tu || 410 ||\n \nkalaśoktakrameṇaiva vanamālākhyabhūṣaṇe |\navyaktādyanusandhānaṃ yadvā vidhyantaroditam || 411 ||\n \nparādisthūlaparyantaṃ sarvaṃ kṛtvā nivedayet |\npuṣaṅnyāso yathā proktaḥ kirīṭādyasya sattama || 412 ||\n \ntatrāyaṃ hi viśeṣaḥ syāt kirīṭādyaṃ catuṣṭayam |\nkrameṇāvāhayedvipra bhūṣaṇānāṃ catuṣṭaye || 413 ||\n \nkirīṭākhyasureśasya bhānutulyaprabhānvita |\nparivārayutastiṣṭha tvamasmin śīrṣabhūṣaṇe || 414 ||\n \nvakṣaḥ sthale jagadyonerbhūṣaṇaṃ kalpitaṃ mayā |\nśrīvatsāgaccha pūrṇendusamāna bhagavatpriya || 415 ||\n \nvakṣaḥsbhale jagadyonerbhūṣaṇaṃ kalpitaṃ mayā |\nkaustumāgaccha ratnānāmīśa tvaṃ bhagavatpriya || 416 ||\n \ndhātupuṣpasamākīrṇe pravālamaṇibhūṣite |\nvanamāle samāgaccha devadevapriye śubhe || 417 ||\n \ncaturbhiretairmantraistu krameṇāvāhayeddvija |\naṅgānāmapyupāṅgānāṃ lāñchanānāṃ tathaiva ca || 418 ||\n \nbhūṣaṇānāṃ ca śaktīnāṃ garuḍasya ca vai kramāt |\npīṭhasya tu pavitrāṇi pradadyāt kramaśastataḥ || 419 ||\n \nevameva vibhordadyānmūlabimbagatasya ca |\nsarveṣāṃ karmabimbānāṃ lakṣmyādīnāṃ tathaiva ca || 420 ||\n \nanyeṣāmaṅgabimbānāṃ parivāragaṇasya ca |\nkrameṇa bhūṣaṇaṃ datvā yāyādagniniketanam || 421 ||\n \nagnisthasya vibhordadyādbhūṣaṇāni tu pūrvavat |\nyadā pavitrakāropo mūlabimebe tadā bhavet || 422 ||\n \nnitye kuṇḍe'nyathā sa syānnityenaimittike'pi ca |\nagnau nivedayed vipra bhūṣaṇaṃ na tu homayet || 423 ||\n \nyasmāt sanyāsamūrdhve tu vihitaṃ bhūṣaṇasya ca |\nnāhartuṃ yujyate dagdhaṃ doṣamāharaṇaṃ vinā || 424 ||\n \ndeśikasya hṛdāropya pūjitasya ca devavat |\nsvaṃ svaṃ cāropya cānyeṣāṃ deśikānāṃ tathaiva ca || 425 ||\n \nsādhakānāṃ tato datvā yāgāṅgānāmapi dvija |\nśāstrātmanastato datvā hyanyeṣāṃ kramaśastathā || 426 ||\n \npaścāt pajhāsanaṃ baddhvā devasyābhimukhaṃ sthitaḥ |\nsakṛjjapenmahāmantraṃ sarvakarmapravardhanam || 427 ||\n \nnāśanaṃ samayānāṃ ca doṣāṇāṃ smaraṇādapi |\ntataḥ saṃśrāvayeddevaṃ tristhānasthaṃ krameṇa tu || 428 ||\n \nkāmato'kāmato vāpi na kṛtaṃ niyamārcayam |\nkenacidvighnadoṣeṇa mayā yatparameśvara || 429 ||\n \ntena me manaso'tīva santāpo dahanātmakaḥ |\nyataḥ samayadoṣeṇa bādhito'smi janārdana || 430 ||\n \ntvayoddiṣṭaṃ purā nātha bhaktānāṃ hitakāmyayā |\ndoṣavidhvaṃsakṛccubhraṃ pavitraṃ tat kṛtaṃ mayā || 431 ||\n \nprasīda me kuru trāṇaṃ jahi kopaṃ hi lopajam |\nnimajjato bhavāmbhodhau samayapracyutasya ca || 432 ||\n \nnamo namaste mantrātman prasīda parameśvara |\npāhi pāhi trilokeśa keśavā'rtivināśana || 433 ||\n \ntvatprasādācca me māstu doṣaḥ samayasaṃjñitaḥ |\nadyāstu karmasampattirnityanaimittike prabho || 434 ||\n \nśrutvaivamādarāttasya saṃsārārtasya mantrarāṭ |\npūrṇabhāvaṃ nayecchīghraṃ hanti doṣāṃśca sāmayān || 435 ||\n \ntataḥ prāvaraṇairdānairyathāsampattisaṃbhṛtaiḥ |\nsopavītottariyaiśca cchatropānahasaṃyutaiḥ || 436 ||\n \nvividhairbhojanairvipra dhūpārghyālabhanādikaiḥ |\npūjayedāptapūrvāṃśca yatipūrvāṃstathaiva ca || 437 ||\n \npañca vaikhānasāntāṃśca viprādīṃścaturastathā |\npañca yogaratādyāṃstu tathānyān vaiṣṇavān dvija || 438 ||\n \nekāyanīyaśākhotthamantrāṇāṃ prathamaṃ tataḥ |\ntrayīmayānāṃ mantrāṇāṃ stotrāṇāṃ ca tathaiva ca || 439 ||\n \nudghoṣaṇaṃ ca kartavyaṃ brāhnaṇairagrato vibhoḥ |\nśaṅkhabherīninādaiśca kāhalīgītakaistathā || 440 ||\n \nnṛttaiśca ninadairanyairmaṅgalaistoṣayet prabhum |\npaścādutsavabimbaṃ tu yānamāropya deśikaḥ || 441 ||\n \nmahotsavavidhiproktaṃ sarvamahgalasaṃyutam |\npradakṣiṇakrameṇaiva prāsādaṃ tu prameśayet || 442 ||\n \nprārthanāṃ ca tataḥ kuryādyatīnāṃ bhāvitātmanām |\nyuṣmatprasādasāmarthyānmanasaḥ paripūrṇatā || 443 ||\n \nkriyāṅgānāṃ tu sarveṣāṃ mā me'stu samayacyutiḥ |\nevamastviti vaktavyaṃ sarvaistālasamanvitam || 444 ||\n \ntāṃścānupṛcchya naivedyapūrvaṃ kuryāt subhojanam |\nbandhubhṛtyasamopetaḥ sa viśeṣaṃ dvijottama || 445 ||\n \nekarātraṃ trirātraṃ vā saptarātraṃ tu vā dvija |\npavitrakaṃ sthāpayitvā tataḥ sanyāsamācaret || 446 ||\n \nathavārcāgataṃ vipra tāvat saṃsthāpya bhūṣaṇam |\nyāvadekādaśī śuklā saṃvṛttā kārtikasya tu || 447 ||\n \napanīya ca mālyādīn pradadyādvā dine dine |\nno yānti mlānatāṃ yāvat saṃprāpte kālavāsare || 448 ||\n \nmahadarcanapūrvaṃ tu kṛtvā pūrṇāvasānakam |\nkramaśaścopasahṛtya svayaṃ gurvātmanā tu vā || 449 ||\n \nādāya pūjite pātre arcayitvā yathāvidhi |\njānunī bhūgate kṛtvā praṇipatya ca deśikam || 450 ||\n \nmānayitvārghyapuṣpādyaiḥ praṇipatya svayaṃ purā |\nvinivedya ca tat pātraṃ prasādaḥ kriyatāṃ prabho || 451 ||\n \nsvāśiṣaṃ bhagavatprītirvācyācāryeṇa tasya tu |\nyathāgamaṃ yathāśāstraṃ prasādāccaturātmanaḥ || 452 ||\n \ntvayi sāṃvatsaraṃ kṛtyaṃ susaṃpūrṇaṃ sutāstu om |\nsamutkīrya tatastasya āsanasthasya mūrdhani || 453 ||\n \nkalaśadvitayaṃ māntraṃ kṛtvā saubhāgyamokṣadam |\nvisarjanaṃ vibhoḥ kuryāt pūjāpūrvaṃ yathākramam || 454 ||\n \nviṣvaksenaṃ yajet sāṅgaṃ tarpayet tadanantaram |\nsamāhṛtyākhilaṃ paścāt kṛte caitadvisarjane || 455 ||\n \nyadyanniveditaṃ tasya hyagādhe'mbhasi nikṣipet |\nyathāsaṃvatsarakṛto doṣaḥ samayapūrvakaḥ || 456 ||\n \nnāśamāyāti vai kṣipraṃ pavitrāropaṇānmune |\npāti yasmāt sadoṣaṃ hi patanāt parirakṣati || 457 ||\n \nviśeṣeṇa dvijaṃ trāti pūrṇaṃ karma karoti ca |\nsādhake ca kriyāhīne tasmādukto mahān mayā || 458 ||\n \nyāga eṣa pavitrākhya uktalakṣaṇalakṣitaḥ |\npatitaṃ ca kriyālopādvidhivat trāyate yadā || 459 ||\n \ntadā vapitrakaṃ vipra bhūṣaṇaṃ sūtrajaṃ smaret |\najñānādathavā mohādyadvā karmaṇyanādarāt || 460 ||\n \nnāstikyādvāpyahaṅkārāt kartṝṇāmuparodhataḥ |\nvaiśeṣikāntaraprāpteryadvā nidrādidoṣataḥ || 461 ||\n \nkālātikrāntibhītyā vā tvevamanyena kenacit |\nvikalaṃ yajanaṃ kṛtvā yadā dadyāt pavitrakam || 462 ||\n \nmantreśasya tadānīṃ tu bhavet tat karma tāmasam |\ndeśādhipo deśikaśca prāpnuyāt tāmasaṃ phalam || 463 ||\n \njvarādivyādhipīḍā syāt tadā taddeśavāsinām |\ntvarāviṣṭo'thavā vipra rajasā kaluṣīkṛtaḥ || 464 ||\n \nyāgaṃ kṛtvā tu devasya yadā dadyāt pavitrakam |\ntadā syādrājasaṃ karma phalaṃ syādeva tādṛśam || 465 ||\n \najñānapūrvakairdoṣaiḥ prāguktaistu vivarjitaḥ |\nyāgaṃ kṛtvā supūrṇaṃ tu bhūṣaṇena yadā yajet || 466 ||\n \ntadā kartā guruścāpi pavitroktaṃ phalaṃ labhet |\ntadā sāṃvatsaraṃ karma paripūrṇataraṃ bhavet || 467 ||\n \npatitasya kriyālopāt paritrāṇaṃ bhavet tadā |\ntasmāttu yajanaṃ samyagvibhoḥ kṛtvā suvistaram || 468 ||\n \ntadante śobhane prāpte muhūrte deśiko vibhum |\nbhūṣaṇairbhūṣayet samyagatvaraḥ śāntamānasaḥ || 469 ||\n \nna labhyate muhūrtaṃ tu yāgānte yadi śobhanam |\ntadanyasmin samāropya pavitrāṇi yathāvidhi || 470 ||\n \ntadatikrāntidoṣasya śāntaye'tha japedguruḥ |\naṣṭottarasahasraṃ tu mūlamantraṃ tathāstrapam || 471 ||\n \njapet samayadoṣaghnamaṣṭadhā mantranāyakam |\nevaṃ sarveṣu yāgeṣu muhūrtātikrame bhavet || 472 ||\n \ntithinakṣatravāreṣu pavitrārohaṇe vidhiḥ |\nkathito muniśārdūla yadā puṇyekṣaṇādike || 473 ||\n \nkevale vaiṣṇave vāpi tat kuryāt tatra me śrṛṇu |\npuṇyakṣaṇādikaṃ yasmin dine bhavati taddināt || 474 ||\n \nprāksaptame dine kṛtvā prāgvadaṅkuraropaṇam |\nprāgvat kṛtvādhivāsaṃ tu purastādvāsaradvaye || 475 ||\n \ntataḥ karmadine brāhne muhūrte snānakarma ca |\nkṛtvā prāgvat samabhyarcya catuḥsthānasthitaṃ vibhum || 476 ||\n \nkevalaṃ bimbagaṃ vāpi yathākālānurūpataḥ |\nkṣaṇe tu vaiṣṇave prāpte pavitraistu yajedvibhum || 477 ||\n \nyadā tu kevale bimbe pavitrāropaṇaṃ bhavet |\ntadā syādbimbagasyaiva adhivāsoktapūjanam || 478 ||\n \ntathā vahnigatasyāpi varjayet kumbhamaṇḍale |\natīte'smin muhūrte tu bhagavadyāgavistarāt || 479 ||\n \nkṣaṇāntare tu tat kṛtvā sāstramūlāyutaṃ japet |\nsamastadoṣaśamanamaṣṭāviṃśatikaṃ japet || 480 ||\n \ntilairājyairakṣatairvā sahasraṃ juhuyādaguruḥ |\nvirodhāt samatikrānte kṣaṇe tasmin mahāmate || 481 ||\n \ntadanyasmin samāropya pavitrāṇi yathāvidhi |\ntatastu pūrvanavake prathamasnapanaṃ caret || 482 ||\n \ndvitīyaṃ vā tṛtīyaṃ vā guroricchāvaśena tu |\nyadvā mūlāyutaṃ sāstraṃ japtvā paścāttilādikaiḥ || 483 ||\n \nāhutīnāṃ sahasraṃ tu pratyekaṃ juhuyāt tribhiḥ |\njapenmantravaraṃ paścāt pañcāśaccaturuttaram || 484 ||\n \nvidhānamevaṃ kathitaṃ sthāne martyapratiṣṭhite |\nsvayaṃvyaktādike sthāne pavitrārohaṇādiṣu || 485 ||\n \nnaimittikeṣu sarveṣu nityeṣvapi viśeṣataḥ |\nmuhūrtātikrame tattatkālātikramaṇe'pi ca || 486 ||\n \nna doṣo dvija pūrvoktastatrāpi ca viśeṣataḥ |\nbhagavadyāgavistārādṛte'nyena ca kenacit || 487 ||\n \nvidhnānāmudyame tena atikrānte kṣaṇādike |\ntattatkarmākhilaṃ kṛtvā kāle'nyasmin yathāvidhi || 488 ||\n \ntaddoṣaśāntaye kuryānmahāmantrajapaṃ sudhīḥ |\nsakṛddvidhā caturdhā vā aṣṭadhā vā dvipañcadhā || 489 ||\n \ndviṣaṭṣoḍaśadhā vāpi aṣṭāviṃśatidhā tu vā |\ntattatkarmaviśeṣāṇāṃ gurutvādyānuguṇyataḥ || 490 ||\n \nyadvādhikaṃ japaṃ kuryādyathā cittaṃ prasīdati |\nprāyaścittaviśeṣaṃ tu hayūrdhvaṃ vakṣyāmi vistarāt || 491 ||\n \ndoṣasaṃbhāvanā proktā tatra kālāvadhistathā |\nkīrtito vistareṇaiva tasmānnātra pratanyate || 492 ||\n \nityeṣa kathitaḥ samyak pavitrārohaṇe vidhiḥ |\nkṛte pavitrake vipra bhaktairmantrakriyāparaiḥ || 493 ||\n \nkaścidviśeṣaniyamaḥ pālanīyaḥ prayatnataḥ |\nyāvadekādaśī śuklā kārtikasyātipuṇyadā || 494 ||\n \nvakṣyate sūkṣmarūpo'nyaḥ prakāro munipuṅgava |\nkevale bimbake vāpi yāgamandirasaṃsthite || 495 ||\n \nprāsādasaṃsthite vāpi daśamyāmadhivāsite |\nkalpayedbhūṣaṇāropaṃ vinā kalaśamaṇḍale || 496 ||\n \nagnisthe'pi tadā kuryāt tat prāgvadadhivāsite |\nekaṃ dve trīṇi vā dadyāt pavitrāṇi tadā vibhoḥ || 497 ||\n \nsamānīyottamādyena bhedena tu kṛtāni vā |\ndravyābhāvo dvijaśreṣṭha aśaktiryadi vā bhavet || 498 ||\n \nsadyo'dhivāsaṃ dvādaśyāṃ kṛtvā śaktyā tu kārayet |\nsopavāsaṃ dvijaśreṣṭha arcāyāṃ bhūṣaṇaṃ vibhoḥ || 499 ||\n \nyathecchākalpitaiḥ sūtrairgranthibhistu yathecchayā |\nniśārocanayā vāpi pavitrāṇāṃ ca dhātunā || 500 ||\n \nkenacidgranthayo vipra vidhivat parirañjayet |\npuṣpapūrṇāni garbhāṇi kṛtvā vā kevalānyataḥ || 501 ||\n \nprapūjya pūrvavaddvipra bimbasannihitaṃ vibhum |\nnivedya bhūṣaṇaṃ dadyādvāṇīmuccārayedimām || 502 ||\n \nyanmayā brahnasūtraṃ ca kalpitaṃ grāhayasva ca |\nkarmaṇāṃ pūraṇārthāya yathā doṣo na me bhavet || 503 ||\n \nityuktvā ca tato dadyāt pūjyopari pavitrakam |\nstutvā ca devadeveśaṃ dvitīye'hni prayatnataḥ || 504 ||\n \npūjayitvātha deveśaṃ kuryāt tadupasaṃhṛtim |\ngṛhe pavitrayāge tu viśeṣamadhunocyate || 505 ||\n \nbimbasthe maṇḍalasthe vā catussthānasthite'pi vā |\npavitrāṇāṃ trayaṃ dadyādekaikaṃ vā yathecchayā || 506 ||\n \nityuktaṃ yogināṃ śreṣṭha pavitrārohaṇaṃ param |\nūnātiriktādyat pāti bhuvi bhaktajanaṃ sadā || 507 ||\n \ntasya nirvartanādbhaktyā brāhnaṇo vedavidbhavet |\nśrīmānatyugraśaktirvai kṣatriyo'nchinnasantatiḥ || 508 ||\n \ndhanadhānyayuto vaiśyaḥ śūdrastu sukhabhāgbhavet |\ngobhūhiraṇyadānānāmanantānāṃ hi yat phalam || 509 ||\n \nyāvajjīvaṃ pradattānāṃ pratyahaṃ tat samāḥ śatam |\nparamāyuśca saṃpūrṇaṃ tat phalaṃ prāpnuyānnaraḥ || 510 ||\n \nprāptakālaṃ svabuddhyā tu āsādyāyatanaṃ hareḥ |\nsmaran sarveśvaraṃ samyak samutsṛjati vigraham || 511 ||\n \nyānaiścandraprakāśaiśca divyastrījanasaṅghakaiḥ |\nvījyamāno divaṃ yāti pūjyamānastathā'maraiḥ || 512 ||\n \nbhuñjīta sakalān bhogān sarvalokāntarodbhavān |\nyaḥ kuryādbhūṣaṇāropaṃ niṣkāmaḥ prītaye vibhoḥ || 513 ||\n \nsaṃprāpya viṣṇulokaṃ sa āste kalpaśatān bahūn |\nkālena mahatāsādya mānuṣyaṃ punareva hi || 514 ||\n \nśubhe kāle śubhe deśe jāyate suśubhe kule |\nnivṛtte bālabhāve tu vyakte karaṇasaṅgrahe || 515 ||\n \nbuddhitatve prabuddhe tu ṛgabhyāsavaśāttu vai |\nkarmaṇā manasā vācā nārāyaṇaparo bhavet || 516 ||\n \nnityaṃ kriyāparo dhīmān brahnaṇyaḥ satyavikramaḥ |\nananyayājī śuddhātmā duṣṭasaṅgavivarjitaḥ || 517 ||\n \nvyādhiśokavinirmuktaḥ putradārādikairyutaḥ |\napamṛtyuvinirmukto jñānamāsādya nirmalam || 518 ||\n \nśvetadvīpaṃ samāsādya surāṇāṃ yat sudurlabham |\njñānināmapi cānyeṣāṃ tatra dṛṣṭvā jagatpatim || 519 ||\n \nparabrahnatvamāyāti tatkarmaparamaḥ pumān |\npaśyantyāropyamāṇaṃ ye brahnasūtraṃ jagatprabhoḥ || 520 ||\n \ntathānumodantyanyonyaṃ yānti te paramāṃ gatim |\nśrṛṇvanti ye vidhānaṃ tu pavitraṃ pāpanāśanam || 521 ||\n \nprāpnuvanti ca te puṇyamiṣṭāpūrtoditaṃ hi yat |\nnārī hyananyaśaraṇā patinā paricoditā || 522 ||\n \ntadbhaktā sadguṇā sādhvī karmaṇā manasā girā |\nnityaṃ bhartari cādrohā prayātā saha tena vai || 523 ||\n \npavitrakaṃ jagadyonerāropayati vā dvija |\nsātulaṃ caiva saubhāgyaṃ prāpnuyādacireṇa tu || 524 ||\n \ndehānte devanārīṇāṃ devānāṃ yāti pūjyatām |\nsā tvarundhatipūrvāṇāmarvāk samabhivīkṣyate || 525 ||\n \njñānamāsādayatyante yena yātyacyutaṃ padam |\nprottārayati bandhūnāṃ duṣkṛtebhyo'bjasaṃbhava || 526 ||\n \npitṝṇāṃ janakādīnāṃ nāmnā snehaparastu yaḥ |\ndadāti bhūṣaṇaṃ vipra mantrī mantrātmano vibhoḥ || 527 ||\n \ndurgateḥ sugatiṃ yānti dyusindhorasthinā yathā |\nyathā surāṇāmamṛtaṃ nṛṇaṃ gāṅgaṃ yathā jalam || 528 ||\n \nsvadhā yathā pitṝṇāṃ ca karmiṇāṃ tadvadeva hi |\npavitrakaṃ kriyāḍhyānāṃ pāvanaṃ bhūtivardhanam || 529 ||\n \nsarvadoṣabhayaghnaṃ ca sarvopadravanāśanam |\nsarvasaukhyapradaṃ caiva sarvaguhyaprakāśanam || 530 ||\n \ntapodānavratānāṃ ca vihitasyāhnikasya ca |\nniśśeṣayāgabhogānāṃ kṛtvā saṃpūraṇakriyām || 531 ||\n \napare'hani vai kuryāccaturthe saptame'pi vā |\nsnapanaṃ pūjyamantrasya tīrthoddeśe'tha saṅgame || 532 ||\n \nnadyāṃ samudragāminyāṃ devakhāte hrade tu vā |\nprītaye parameśasya tvātmano duḥkhahānaye || 533 ||\n \nāhlādāyāmarāṇāṃ ca pitṝṇāṃ tṛptaye tu vai |\nāpyāyanārthaṃ bhūtānāṃ bhuvanānāṃ ca bhūtaye || 534 ||\n \ndeśadoṣapraśāntyarthaṃ gobrāhnaṇahitāya vai |\nyathāvat srapanaṃ kuryātrīrthabimbe viśeṣataḥ || 535 ||\n \nnityasnapanabimbe vā kuryāttattadasannidhau |\nnityotsavapare bimbe hyācarettadasannidhau || 536 ||\n \ntadabhāve pavitre tu darbhamañjarije śubhe |\nvidhānamatra me samyak śrṛṇu vipra samāhitaḥ || 537 ||\n \nbahuśākhamabhagnāgraṃ samūlaṃ yadapuṣpitam |\nprāṅmukho darbhamādāya praṇavena purā kṣiteḥ || 538 ||\n \ntatastenaiva tanmūlaṃ prāgvat kuryādadhiṣṭhitam |\ntasya madyamanālaṃ yannyagbhūtamavatiṣṭhate || 539 ||\n \nārādhya mantranāthena smaredvyāptaṃ mahātmanā |\nvivartaṃ paramātmīyamadhyakṣākhyaṃ ca viddhi tam || 540 ||\n \nanekagarbhamuccaṃ yat kāṇḍaṃ kāṇḍeṣu cottamam |\naṇimādiguṇairyuktaṃ puṃstatvaṃ tena kalpyate || 541 ||\n \nvācakaṃ tasya yoktavyaṃ haṃsayuktaṃ dvilakṣaṇam |\nbahiṣkāṇḍacatuṣkeṇa cittapūrvaṃ catuṣṭayam || 542 ||\n \ngrathanīyamatho vaktramavyaktāntaṃ svakaiḥ padaiḥ |\npraṇavādinamontaistu vyāpakaṃ sūkṣmalakṣaṇam || 543 ||\n \nevaṃ śrotrādikān pañca svanāmnā grathayettadā |\nkarmendriyāṇi tadanu tatastanmātrapañcakam || 544 ||\n \npañcakaṃ tvatha bhūtānāṃ baddhvā vai kṣmāvasānikam |\navaśiṣṭaistu tatkāṇḍairbadhnīyāttu karaṇḍavat || 545 ||\n \nvinā śikhāsamūhena samutthānāvadheratha |\nkiñcittadūrdhvadeśācca yathā no yāti vai punaḥ || 546 ||\n \nbahudhā kāṇḍasaṅghastu kalpitastattvasaṃkhyayā |\nvibhinnānāṃ ca kāṇḍānāṃ bhaṅgādekatarasya ca || 547 ||\n \nutpadyate'nyathātvaṃ ca tasmāttadgrathayeddṛḍham |\ndarbhamañjarijaṃ tvevaṃ sampādyādau pavitrakam || 548 ||\n \nanusandhīyate tatra māntradhyānaṃ yathāsthitam |\npūjayitvārghyapuṣpādyairalaṅkatya paṭhedidam || 549 ||\n \ntvameva tīrthaṃ bhagavaṃstvamevāyatanaṃ param |\ntvayaivādhiṣṭhitaṃ sarvamidaṃ jānāmi tattvataḥ || 550 ||\n \ntatrāpi ca tvayā diṣṭaṃ kriyākāṇḍaṃ śubhapradam |\nyattannirvāhayāmyadya tvadanugrahakāmyayā || 551 ||\n \nevaṃ vijñāpya bhagavan mantramūrtiṃ parātparam |\ntatpatrapātragaṃ kṛtvā brahnayānagataṃ tu vā || 552 ||\n \nvedageyadhvanīśaṅkhaśabdamaṅgalapūrvakam |\nnītvā tīrthāntikaṃ tatra tīradeśe nidhāya ca || 553 ||\n \npūrvāmukhaṃ ca tadyānamādāya ca pavitrakam |\nvāmahastatale kuryāt kṣmāmaṇḍalagataṃ tviva || 554 ||\n \nvidhṛyānmadhyabhāgācca pāṇinā dakṣiṇena tu |\navatīryāmbhaso madhyaṃ nimajjet saha tena vai || 555 ||\n \nsannidhiṃ tatra tatkālaṃ prakurvantyacirāttu vai |\nniśśeṣāṇi ca tīrthāni lokatrayagatāni ca || 556 ||\n \nmantrātmā yatra rakṣārthaṃ kṣaṇamāste jalāśaye |\ntatrāyatanatīrthānāṃ sarveṣāṃ syāt samāgamaḥ || 557 ||\n \nkiṃ punaryatra bhagavān mantramūrtiradhokṣajaḥ |\nsādhakābhyarthitaḥ snāyāt sarvānugrahayā dhiyā || 558 ||\n \nvidvān yo'nena vidhinā tīrthamāsādya tatvavit |\nsnāpayedbāndhavādīnāṃ prāpnuvantyacirācca te || 559 ||\n \ntairthaṃ phalamanāyāsānmantramūrteḥ prasādataḥ |\nkiṃ tu tadyānavāditravarjitastu bhavedvidhiḥ || 560 ||\n \nimaṃ viddhi mahābuddhe viśeṣaṃ cātra karmaṇi |\nsāmānyamavināśaṃ yaccinmayaṃ rūpavarjitam || 561 ||\n \nviśeṣajñānasaṃbaddhaṃ jīvahaṃsaṃ vibhāvya tam |\npavitrakaṃ tadākāraṃ smṛtvā'plāvyaṃ tato'mbhasā || 562 ||\n \nevaṃ tenaiva cānyeṣāṃ bahūnāṃ bahubhistu vā |\nsampādyaṃ viṣṭare snānaṃ dūrasthānāṃ sadaiva hi || 563 ||\n \nsampanne snapane tvevaṃ dvitīye'hni mahāmate |\nrathe kṛtvārcite taṃ vai prapūjya ca yathāvidhi || 564 ||\n \nyātrākhyamutsavaṃ kuryādannadānapurassaram |\nsanṛttageyavāditraṃ jāgareṇa samanvitam || 565 ||\n \nekarātraṃ dvirātraṃ vā tnirātraṃ bhaktipūrvakam |\nsakṛt saṃvatsarasyānte tūtsavaṃ snapanādikam || 566 ||\n \nkuryādyo mantranāthasya sa siddhiṃ labhate parām |\nprasvāpe ca prabodhe ca hayutsave vatsarīyake || 567 ||\n \ntathā sahasrakalaśairabiṣekavidhāvapi |\naṅkurāropaṇe caiva mantrāhgābharaṇe dvija || 568 ||\n \nvividhāsu pratiṣṭhāsu jīrṇoddhāravidhāvapi |\nprāyaścitteṣu mukhyeṣu tulābhārādike'pi ca || 569 ||\n \nevamādinimitteṣu kāmyeṣvapi tathaiva ca |\ndvādaśyādiṣu kāleṣu kalpayedyāgapūrvakam || 570 ||\n \nyāgamaṇḍapavinyāsaṃ catussthānārcanakriyām |\ntatrāyaṃ hi viśeṣaḥ syāt pūrvedyuḥ karmavāsarāt || 571 ||\n \nrajanyāmadhivāsaḥsyāt prabhāte karma tadbhavet |\nutsaveṣu tadārambhavāsare hyadhivāsanam || 572 ||\n \ntadrātrau karma kurvīta kumbhādyarcanapūrvakam |\npuṣpayāgeṣu viprendra kuryāt sadyo'dhivāsanam || 573 ||\n \nsaṃprokṣaṇe ca pūrvaṃ tu dahanāpyāyanātmakam |\nsyādvā sarvatra tat sadyo deśakālānurūpataḥ || 574 ||\n \nprasvāpe svastikaṃ nāma kuryādyāgavaraṃ dvija |\nprabodhe tu vivekākhyaṃ vyūheṣvekatamaṃ tu vā || 575 ||\n \nutsave hyekapajhaṃ vā naikābjaṃ cakrapaṅkajam |\nbhūṣitaṃ parito vipra kevalaḥ paraśūpamaiḥ || 576 ||\n \nkartaryantaritairvāpi yadvā pajhadalopamaiḥ |\nindīvaradalākārairyavavalmīkarūpakaiḥ || 577 ||\n \nyāgaṃ vā navanābhākhyaṃ yāgānāmuttamohi saḥ |\nyadvā kumbhodarāntānāṃ vṛttādīnāṃ krameṇa tu || 578 ||\n \nnavānāmapi bimbānāmekaikaṃ prativāsaram |\nprathamāhāt samārabhya yāvannavamavāsaram || 579 ||\n \nyāgaṃ vyūhābhidhānaṃ vā navabhiḥ paṅkajairyutam |\natha vyūhāccatuṣpajhād yāvadaṣṭasaroruham || 580 ||\n \nnavānāṃ vyūhayāgānāmekaikaṃ ca krameṇa tu |\nniyamo navasaṃkhyākhyastatsaṃkhye syānmahotsave || 581 ||\n \nnyūnādhikadine'nyasminnutsave navavāsare |\ndvayorapyekapajhādividhiḥ sādhāraṇo bhavet || 582 ||\n \nsarvadā puṣpayāge tu mātuluṅgopamā'rakaiḥ |\nyuktaṃ cakrāmbujaṃ kuryādanantakalaśe dvija || 583 ||\n \ncakrāmbujaṃ cābhimatamaṅakurāropaṇe tathā |\nvividhāsu pratiṣṭhāsu cakrābje saṃyajedvibhum || 584 ||\n \nyathābhimatarūpe tu vyūhe vābhīpsite dvija |\nbhūtāvāsāhvaye vāpi dharuve vā nityasaṃjñake || 585 ||\n \njīrṇoddhārādividhiṣu hyevameva mahāmate |\nkṣmāparigrahapūrveṣu sarveṣvapi ca karmasu || 586 ||\n \nprāyaścittanimitte tu saṃjāte saṃkarādike |\nabhīṣṭairarakairyuktaṃ kuryāccakrāmbujaṃ sadā || 587 ||\n \ntulābhārādike'pyevaṃ yadvā kāmyānurūpataḥ |\nsaṅkrāntidvicatuṣkeṣu meṣasaṃkrāntipūrvakam || 588 ||\n \nsadadhvade tu dharmākhye vasugarbhe krameṇa tu |\nsarvakāmye hyamitraghne hyāyuṣye valabhadrake || 589 ||\n \nārogye saṃyajeddevaṃ puṇḍarīkākṣamavyayam |\nvāgvibhūtiprade caiva mānasākhye'yanadvaye || 590 ||\n \ncandrasūryoparāge tu jaye'nante tadeva hi |\ndvādaśyoḥ supratiṣṭhākhye buddhyādhāre tu pūrvayoḥ || 591 ||\n \namoghasaṃjñite'nyāsu praśastāsu tithiṣvapi |\nnakṣatreṣu praśasteṣu yajedyāge guṇākare || 592 ||\n \nśāntikarmaṇi vai kuryādyāge śaṅkhodarābhidhe |\npūjanaṃ devadevasya yāge vā śāntikāhvaye || 593 ||\n \npauṣṭike ca yathāyāge hyathavā kaustubhodare |\nvanamālodare vātha yaṣṭavyo bhagavān vibhuḥ || 594 ||\n \nrakṣākarmaṇyamitraghne ārogye vā yajet prabhum |\nāpyāyane'rdhacandrākhye yadvā pūrṇaendumaṇḍale || 595 ||\n \nkajābhidhāne yāge vā yajet kumbhodare tu vā |\ndharmārthī saṃyajennityaṃ devadevaṃ janārdanam || 596 ||\n \nsadadhvadevā dharmākhye aghanirmocane'thavā |\narthārthī pūjayennityaṃ pajhe kaumodakīgade || 597 ||\n \nvasugarbhābhidhe yāge sarvatobhadrake'thavā |\nkāmyābhilāṣī kurvīta sarvakāmapradābhidham || 598 ||\n \nvijayo rājyalābhaśca śatāraṃ miśracakrarāṭ |\nsahasrāraṃ tu vā miśraṃ miśraṃ vārijacakrarāṭ || 599 ||\n \nicchāsaṃkhyārasaṃpūrṇaṃ sahasrārāvasānakam |\nmokṣārthī paramānande yāge vā cakrapaṅkaje || 600 ||\n \nsahasrasaṃkhyāsaṃkhyātairarakaiḥ paribhūṣite |\nathavā miśracakre tu tatsaṃkhyārapariṣkṛte || 601 ||\n \nsarveṣveteṣu yāgeṣu sarveṣāmapi karmaṇām |\npūjayedvā jagannāthaṃ vāsudevaṃ sanātanam || 602 ||\n \nprasvāpaṃ ca prabhodhaṃ ca utsavaṃ vātsarīyakam |\npavitrārohaṇaṃ caiva sthāpanaṃ vividhaṃ tathā || 603 ||\n \njīrṇoddhāravidhānaṃ ca tulābhārādi karma ca |\nprāyaścittāni mukhyāni varjayitvā tu karmasu || 604 ||\n \nnaimittikākhyeṣvanyeṣu sarveṣu dvijasattama |\nanukalpe yajeddevaṃ kumbhamaṇḍalake vinā || 605 ||\n \nprāyaścittaprakārastu vibhinnastritribhedataḥ |\nuttamādivibhāgena kalaśe maṇḍalakṣitau || 606 ||\n \nbimbe'gnau saṃyajeddevaṃ prakāre hyuttamottame |\nkumbhamaṇḍalavahnisthaṃ yajettanmadhyame vibhum || 607 ||\n \nkumbhe'gnau ca yajeddevaṃ vibhuṃ tadadhame dvija |\nbimbe'gnau ca yajeddevaṃ guroricchānurūpataḥ || 608 ||\n \nsnapanaiḥ parabhedotthaiḥ snāpayenmadhyamottame |\naparoditabhedaistu caturbhiḥ snāpayedvibhum || 609 ||\n \nkrameṇa madhyamadhyādye nyūnamadyāvasānike |\ncatuṣṭaye tadanyasminnagnau santarpayedvibhum || 610 ||\n \nprāyaścitteṣu sarveṣu japaṃ vāpi samācaret |\ndeśakālasvasāmarthyadravyāderānuguṇyataḥ || 611 ||\n \nprāyaścitteṣu sarveṣu catussthānārcanādike |\ndaśaprakāre viprendra dinasaṃkhyāṃ nibodha me || 612 ||\n \ndināni catvāriṃśacca triṃśadviṃśatireva ca |\ntathā pañcadaśāhaśca kramādekadināntimam || 613 ||\n \nevamaṣṭādaśavidhā dinasaṃkhyā prakīrtitā |\nuttamottamapūrveṇa bhedena navadhā tu vā || 614 ||\n \ndvikadvikakrameṇaiva tadā dvyekadināntimam |\nprāyaścittaprakārastu prasaḍgādatra kīrtitaḥ || 615 ||\n \nvistareṇa pravakṣyāmi hyupariṣṭānmahāmate |\niti pāvitrakaṃ samyagvidhānaṃ kathitaṃ māya |\nitaḥ paraṃ muniśreṣṭha kimanyacchrotumicchasi || 616 ||\n"
}